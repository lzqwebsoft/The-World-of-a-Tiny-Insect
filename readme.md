# 《微虫世界》

作者：清.张大野

## 序

从微虫声中听出大千世界，以微虫与世界相对待而言。此大雄氏之所以包含古今，顾盼独殊与众也。

上而清轻者为天，下而凝重者为地，日星河岳两间系焉，此所谓世界也。云，龙之世界也；风，虎之世界也；圣人，万物之世界也。

是故先王之治天下也，五谷毕入，则使百姓同巷而处，男女有所怨恨则相从而歌。饥者歌其食，劳者歌其力，男年五十女年四十官给之食，使采其声上于邑，邑上于都，都上于国，于是天子不出户而知天下。

凡所以为世界也，野马也，浮尘也。自其大者观之，憧憧往来气之以息相吹也，自其小者而观之，从风而东，从风而西，日出而见，日入而隐，其为世界一也。

蜂之翼，蚊之睫，其细已甚，而飞视备焉，有君臣焉，父子焉，夫妇兄弟朋友焉，喜怒哀乐等也。覆杯水于堂坳，蚁过之而见为巨浸，庸讵知夫不见爝火而目为旭日哉！微虫微虫也，日星河岳不可得见，见杯水焉，爝火焉，适适然，惊而仰止焉，殆即所谓日月星河岳也，跃而起昂而鸣就。

所见而私志焉，亦采其声之意也。世有大雄氏其人者，不且亦谓之箫韶之音，而桑林之舞也哉。

于圣人之为世界或有取焉，是为序。

## 微虫世界一

皇帝龙飞，光绪十有九年，岁次癸巳四月有六日，微虫有天台之行。世界之所起也，意者，菩提果将熟欤。

晚因将一客，潘姓者，天台人也，同出宁波东门，登奉化之航船，至，则有四人已先在。其二口操湖南音，类营勇；其二则台州之仙居人也，卷舌格磔，作楚声，娄目予行李，问何往，度非善良。潘则相惊以贼，余急蹑止之，比晓，去奉化之大埠，犹十许里，溪水湍急，不能进，乃舍而登筏，四人者别去。潘大喜，余曰：“未也”。抵大埠至黄公泰，则果相俟。黄公泰者，过塘行也。相与饭讫，四人径先，发问安适，则曰：“新昌也”，潘惶遽曰：“此去山中路正同，将奈何？”，余笑，因令主人集壮夫九人，而语曰：“诸君非台民，而食力于此者乎？”，曰：“然”。曰：“大麦黄可刈，诸君尽从我归乎？”，曰：“诺”。乃用笋舆载余，行中途，遇山民之负贩者，悉要结之，至溪口，得四十又五人，潘日：“可矣”，遂出三百钱沽十斤酒泣饮之，皆醉，前行抵一溪，则四人者果在，潘乃大呼前后拥，余挥众前后拥，余乘乱流而渡，声雷动，四人者出不意，骤见余有众，色变，遂别度一领而去。此事也微，余先为之备，事虽不可，可知脱万有一不幸，则殊未易了矣，行路之难至于如此，瞻言百里悠悠将安所归乎？晚宿马埭头。

初八日，早起，度石界领，为新昌境，自大埠至马埭头，平畤沃野，弥望青葱，山势犹不甚峻，至此则高厓奇树横空而来，而山鸟善鸣，溪花解媚，十步九折，尽态极妍，人亦朴诚，彬彬有礼，与宁波之风尚殊矣。傍午过夹溪岭从万山飞舞而下，饭于龙王荡之许翁店，荡无一滴水，不知何以著称殆，亦如世间名士欤。翁名鼎臣，号芝庭，新昌诸生，年六十，馀极诚笃，为余言，于卖酒外以蚕桑资生，一子二孙，孙已有声，庠序间余，因赠以联云：`老将红友为知已，间与青山作主人`。翁则大喜，为具佳酿，坚留一宿，余以道远，辞乃订后期而别。过荡角径领，至九间廔小憇。晚宿斑竹之荣升店，有小妓颇娟，好来通殷勤，方将理弦索，而为余负行李，天台叶阿生者，忽襥被来伴宿，曰：“此间有异，设孤眠则妖精且媚人死也！”，余大笑，妓后逡巡遂去，视壁上有诗云：
```
卅年不到溪山路，苍狗红羊事变更。
杯酒尚须邀拇战，笑谈还欲逞心兵。
落花依草浑无赖，弱絮成萍总有情。
明日短长亭子上，晓风残月可怜生。
```
署曰横湖太痴生，是盖被媚而几死者矣，其亦有天涯沦落之悲乎。

初九日，晓起，微雨，度会市（墅）岭，岭余凡三度矣，初游仙居，往以春，返以秋，令复以夏，晦明风雨，信与山灵有缘，顾初不知两傍山名第，见万峰翔舞，苍翠被空如纛，如旗卷舒云，表叹为奇绝而已，今问诸途人，云是芭蕉山，乃知古人命名之妙，他日能于雪后更事登陟，一睹《辋川》画意，不尤快乎？路滑甚，舆夫颇以为苦，因徒步而上。凡上岭宜步，疲而少歇，则傍瞻回顾，並成异境，闭置帷中不见也；下岭则宜坐舆中徒上，而下凭临而观，数十里云根泉脈，灿若列眉，徐而迎之，益睹其妙，惜从来看山者之未有会也，既度岭，雨气益合，遥望天姥诸峰若沉雾海，而近山幽谷，土石並作赤色，白云滃之蓬蓬勃勃，如观火聚，尤可异也。（更数里）至冷水铺，地势渐平，天亦晴霁，苍松滴翠，溪流涓涓，清风洒然使人神还，意者，仙灵来相招乎，度关岭岭下，接乌嵝山，势益奇，险陡绝，树木蔚然，移步换形，不可方物。余昔年诗所谓：`山巅一俯视，漠漠但苍烟。渐下向平地，豁然开洞天。`者也。过三茅桥至清溪镇，势乃渐驰，则天台矣。岭有戍兵，以防山贼，当过岭时，一兵方持铳击雉，余一舆夫偶小遗，骤惊微叹，兵则大怒，遽拔刀相斫，众大哗，余急下劝止，强抑舆夫使跪拜，而后已夫，盗贼犹或可以情遣，岂此辈遂竟不可以理喻欤。不知台民往往有以细故，为营兵所缚目为土匪，而斩头沥血者矣，安见不皆类于此，夫以不仁之人持杀人之器，而又有势力以张之，困瘁哀黎，纵情理无惭，其谁复顾矣，如此而犹欲与之争执，不诚愚之愚乎？既到天台，主于潘氏，潘即偕来者也。

初十日，冒雨游国清寺，山色溪光浓于泼黛时，舆夫并散去，独叶阿生负行囊以从。一僧晓然者导引，随喜寺中方造五百应真像，工匠杂沓无可观者，丰干旧院，今为三圣堂，並供寒拾，庄严亦少殊胜。遂发度金地岭，道傍石皆作马远，斧劈法与途中所见者又异，松巅云杪栗鼠往来，幽胜精严，殆非人境。顾寒冻殊甚，乃入塔头，塔头者，即真觉寺，隋智者大师肉身在焉。法裔敏曦上人者，号华峰，黄岩人，方开讲《法华经》，意度宏远，善知识也，以《智祖别传》见遗，遂留宿。经声梵呗响彻，中宵起坐，挑灯倚窗瞻瞩，则雨收云敛，月色皎然，回顾阿生正酣睡梦，出而翔步，恍然见生死之浮沤也，嗟嗟！佛氏之奥，不知则已，既知之矣如余者，讵非失头狂走，如来所说为可怜愍者哉。虽然出世入世无非为人自利，利他志，存泽物，则尼山净土，意亦正同，耳以圣为用，而以佛为归，消遣明时，亦安适而不能自乐哉，余于以盖奋然兴焉。

十一日，游方广观石梁。始发，登佛陇而望晓日，未出，四山茫然，益身在云中，而云沉下界也。度大兴坑岭，过野猪林，林以石名，纵横历乱如大豕，群趋平冈，昂者，伏者，仆而起者，攒簇拥挤以百十数，尾鬣咸具。迫而视之，则仅一石广亩许耳，奇景哉！山灵之弄幻，以自娱也，升天入渊，又二十里，乃至方广。晴日烘云，幽花，媚石，琼林，琪树，参差拂天。芝草醴泉，沿缘夹路，微风轻度，则好鸟乱鸣，福地洞天，初不意，人间之有此境也。抵潭花亭，一僧秋潭者来迎，懒散可敬，会稽人也，相留饭，已导观石梁。飞雪喷云，莫喻其妙，瞑而危坐，几疑身驾六鳌，挟天风而回翔三岛十洲，飘摇惝恍，移我情哉久之。秋潭复拉入寺，以佳茗相供，曰：“此中奇胜不可以累月穷也；华顶瞻云，小释迦之圣迹也；琼台玩月，王子晋之遗踪也；桃源为仙灵之居，桐柏实羽流所集居，士其有意留乎，以秋而来，则山骨毕露，尤可观也。”，余瞠目不知所答，盖痴若木鸡，疑魂魄为山林所夺矣，既归仍投宿于真觉寺。`老僧迟我三秋约，飞瀑耐人十日思`，诵故人乐清钱伯吹（振壎）之诗，而益为之神往焉。

十二日晨，兴礼佛，敏师为说安心因缘，余因呈诗云：
```
影事前尘记渺茫，百年惭我太疏狂。
冀凭佛力穷真谛，直御天风到上方。
花雨一时瞻花会，灵源从此证圆光。
愿将苦海填平后，来傍慈云护讲堂。
```
呜呼！如师者，吾无得而称焉。即别，乃游赤城山，山小而奇境毕备，顶有仙人池，一圆孔，围不盈尺，深不可测，掬而饮之，其寒振齿。有金钱池，穿剑岩，紫云，拂云，餐霞，玉京诸洞，而寒岭飞雪为尤胜，盖乳泉自岩岭飘瞥而下散为霰也。紫云洞最深广，可两亩许就洞筑屋，有女冠楼真其中，问之为齐次风先生之曾孙女，少寡，携一子来，亲课之，读能诗，善画，自号玉京女史，奇女子也，因请见，谓：“夫人居此独不畏虎狼强暴乎？”，曰：“强暴敝邑所无，虎狼则小儿能武”。余盖骇绝，视其子孱少年耳，问其名，曰：“XX”，年几何矣，曰：“二十又加一”，叩其学，则笑而不答，盖习道家言也，惊叹久之。遂下道一旅亭，路傍有田横客墓，按《史记》书五百人，但言其自杀于岛上，而不言其处（《名胜志》则谓田横岛，在海州云台，究不知其孰是，未睱考也），今观此地，昔为沧海，断可知矣。

十三日，将之郡，乃出小南门登舟，阿生从，食顷，过百步溪张真人祠下，余昔过以陆，曾题诗云：
```
仙人不可见，寂寞胜危楼。
香火云孙奉，丰碑御制留。
松声走虚籁，潭影净高秋。
缥缈灵踪远，青山起暮愁。
```
今从水行益饶逸趣，信旅游之足欢也。过溪而西，水益驶，乱石横击，银涛卷起，几如钱塘之潮，其空阔则严滩之峻洁，桐庐之清华备焉，既而路转峰回，平田漠漠，遥山横黛，芳树笼烟，则吴兴之平远也。幽赏既浃惬，出《智祖别传》读之，而日影忽移，清凉竟体，起而延揽光景，又殊幽秀灵奇，千态万状，意者，有道德之风来相加被乎欤！恍惚身心顿超尘境，则非笔墨所传矣。薄暮抵郡城，城依山而筑，峭壁直下，俯临大河以形，胜言之为浙东第一。有合肥刘将军（天兴）者，号佑之，方统领台防各营，旂驻节于此，江宁李霞举（成绮）为之主文书，皆故人也，因报谒而假馆焉。遣阿生以明日归，阿生既相从久，颇恋恋，赠以义财，强而后受，霞举笑曰：“君子国哉！”，良可念也。

十四日，早起，与霞举至分水桥，吊于原君济川之灵，盖余此来之本事也。君名顺津，山西汾阳人，仙居县之典史也。余以丁亥到仙居识君，慷慨质直，有古豪士之风，尤笃于伦纪，家本钜富，世与俄罗斯国通丝茶贸易。同治伊犁画疆议起，事久纷纭，资本耗折殆尽，乃纳粟谒选来浙江，而山僻民困，盗贼多有，君则佐贤令，歙县余君介石者，爬搔扶植，夙夜相经营，立校士馆，设育婴堂，恤孤寡，修城垣，譬除田然，以溉以粪，暑失其热，冬无以寒，于是民用爱焉。会后来令者求治急，遂有癸未土匪围城之变，君则设谍购线，率士民登陴为守御，誓以死，出奇计擒渠魁，郭中奇，潘小狗等，悉诛斩无赦；有谋私走以自全者，则手戮一贼以示，曰：“请视此果尔，则吾男子必不汝贷也”，呜呼！如君者为两间扶纲立常，虽与日月争光可也。顾事定，文武并不次得奖擢，而君仅保为在任，候补县主簿，自古劳者不赏殆，亦理数然哉。君貌寢，好著绿色衣，行步傫然，望之如郎，当舞鲍老，余与霞举每从而笑之，君则大喜顿足，唱戏剧中所谓梆子腔者以为乐，又好卷纸筒置双袖中，出以予人，盈十累百无或竭，尤可笑也。间一摄太平县典史，篆谋开缺为主簿时，余方将有杭州之行，而触瘴病几殆，君愈之遂畀以巨金，促走杭为图维之，而余适有急遽，用之尽，君亦不之责也。昔者管仲之于鲍叔也尝欺之，而鲍叔谅之，如余者岂仲伦哉，而君爱之逾鲍叔，九泉之下其何以对良友也[固知君之不予疵瑕也，顾负疚为何如哉]。既别久，尝思更一面，至去年冬，得奉调署临安典史之檄，乃大喜书来报，云：“兄老矣，久不见，弟甚郁郁，今乃得握手，欢有期也。”，呜呼哀哉，恶知其未几遂以封哉！霞举为余言，君之去仙居也，以今二月有六日，以十六日到郡，十八日赴黄岩与缙绅辈为别，至三江口而疾作，二十二日卒，平日气惴惴，似已甚衰，而此行特健，乃竟及以不起，讵非命哉！年五十五，无子，以第五弟子，寿昌为子，顾甚幼，在晋，仅有约，未尝见也。妻李氏有风痺疾，类颠痫者，妾某氏，张氏。张氏有志节，方君之死也，有太平绅吴士，吴墨林者，市侩也，诵言于众，谓：“济川之尝以张氏许我也”，则大怒，遽以剪自剪其喉而绝，吴大惧逃去，营救始获苏，呜呼！设无此，则孱弱者之不为禽兽之所鱼肉者几何哉？君其可以瞑也矣。

十五日，游八仙岩，登巾子山，无可纪者。闻有云峰山景颇胜，以天热惮往，既暏天台石梁之奇，则虽有佳境，亦几如五岳归来也。是晚，将军为置酒，初余之游仙居也，相与厚者惟济川与霞举，故怀二人诗：`有海内论交谊，生平李与原之`，句此外则柳州潘义亭（鸿贵）者颇交好，而将军亦雅相知，将军未尝学问，而好谈古今，尝强拉人为说《列国》，《三国》及历史，历朝诸小说演义而听之，以为笑乐，又往往能先知其是非成败之故，故虽善读书者与之论议无以难也。尝一再招游南峰山，余以诗纪云：
```
将军能好客，相约一传觞。
酒泛金波艳，云迎剑佩凉。
高歌浑欲住，醉舞不嫌狂。
向晚归孤馆，清欢意不忘。
云山动高兴，一再敞华筵。
暇日欢情展，清风实从贤。
山林呈异态，时序换流年。
莫放良辰去，频频送酒船。
```
则可知余之倾倒于将军者亦云至矣，其真诚笃挚，待人无机心，盖天性然也。饮既罢欢甚，遂登黄岩之航船，夜半泊八里铺，以候潮平，明抵三江口，三江口者，临海，黄岩，海门之所分界者也，风景如沪滨之杨树浦，而雄伟过之。傍晚到黄岩，主于山阴之沈氏。是日，雨。

十七日，乃访东城王氏之故居，王故，余生母之母家也，乱后凋丧都尽，得其诸葬所于方山之麓，因出薄资为营，斋奠而加封树焉。

十八日，游委羽山，山有道观，为宋微宗所建，南门外七八里而近，道书所称第二洞天者也，时有雨，初晴，山光淡荡，度阡越陌，心神旷然，居人方插禾，就而与谈，率朴诚谨，原平畤而外多，树橘行列甚整，下不见一草，橘性多忌，有草则化为棘，故必去之也，既到山就道傍一舍小憇，遥望苍松翠柏，环拱飞楼，则凭虚亭也，试循径而入，则栋宇摧秃，势岌岌将圮，一炼师号云崖者，年八十余，方曈红颜，须长过腹，见客至，辄引观其所谓羽山洞者，宽广可容一席，而深黑如漆，间之其中通海，未暇探也，有丹井凝涓如脂，饮之甘美，乃就坐而详味焉。师问所从来，具以对实，因叩以丹经之义，曰：“丹经误人者也，其中最正者，惟《参同》与《悟真》，而《悟真》犹不可以尽信，《参同》则雄古奇奥，卒不得其解，亦无益也。”，曰：“玄关何谓也？”，则笑曰：“玄光岂易言哉，虽然子独不见，夫调调之与刁刁乎，庄生之言可念也，亦岂难哉”，余起拜，师曰：“子有志哉，从事于儒释，则道（不难）自明也。”，于是相与纵谈，而别则已斜日衔山，而暮烟四起矣。

十九日，重至方山，视王氏先灵诸墓，一一以笔墨志之，坐树下少歇，遥望雁荡诸山出没云雾，辄为心动，因揖山灵，谓：“吾将一变而为藜杖布袍，再变为黄冠草履，三变而为楖栗横担米，从游戏，其容我否乎？”，方山下多橘，一望无际，惜时非深秋，不足以尽云锦山林之胜，久之乃返，午饭后，遂发复登航船，向晚到三江口，益将折回郡也，回顾方山，犹在眉睫，松揪无恙，归报吾母其，亦可以慰夫。次日天明既到郡，乃访陈源，陈源者，临海人，工刻竹取毛，竹之最巨者，手削平之，制为屏或为扇，雕人物于其上，圆劲浑古，无织豪笔墨痕，余曾得其一柄扇，作《东坡笠屐图》，风度悠然，眉须眉欲活，窃尝疑源以为古人也，而不意竟犹在其所，居地曰杨柳桥，矮屋两楹面蔬圃，日坐卧其中，镂镌不少辍，以资衣食，亦其好之专也。既相见甚欢，尽出其得意之作以相示，且历述生平之为名，在缙绅间籍甚，问其年，曰：“五十七”，问：“目不加眊乎？”，曰：“否”，曰：“以君之才尝出走通都大邑，奈何有郁郁以瓮牖老乎？”，曰：“人则自相慕耳，欲吾去妻子背乡井，劳心苦志以为名役，则毋宁死矣。”，呜呼，其殆庄子所谓‘神全者’乎！

二十一日，与霞举游东湖，湖在东门外，方广可十亩许，滨湖有书院，红桥曲折通一亭，于湖心登亭而观，则近黛遥青袭人衣襼，盖巾子山适当其而面，而背倚松崇冈，松屏如画也。霞举因为余言：“当荷花开时，景尤清绝，惜两堤犹少杨柳芙蓉耳”，书院后有忠逸祠，供明初殉建文君难者，所谓东湖樵夫也，祠有联云：`千古泯姓名，忠而能逸；一肩担道义，夫岂真樵。`，呜呼，樵一不识字之细民耳，顾其自树立，乃能与方、景诸贤并驾，人顾独以乘坚，策肥重乎？天气蒸热，雷声殷然，及归城中，则已雨如矢集矣。

二十二日，将远宁波，因更到分水桥，揖济川之君为别，见其次妾哀惨之状，所不忍言顾，无可慰籍，小坐便行，瞻视繐帏，音容如在，言念畤昔，不禁涕泪沾襟也。午后过南门洪氏园，洪故巨室，今替矣，霞举为余言：“其所藏金石、古器、书画、图籍，犹甲于一郡”，因亟偕往，而主人适他出，妇女无能应者，园亦犁为蔬圃，长廊曲槛，残礎依稀，为之累息。因忆余昔在吴门，偶过一钜公废园，蔓草荒烟，凄凉满目，惟池中白莲尚开，小立俳徊，见池边一捣衣石，似有字迹，就而视之，镌一画扇，则康熙御笔也，乔木故家可胜浩叹哉，今洪氏沿能保其书籍，是犹贤于人人也。是夕，霞举即军中备小饮相饯，作通宵之谈。黎明遂发，抵午后过三江口，赶海门，盖将由海道远也，野水纵横，乱山重叠，滨海风景苍莽特殊，有马头山尤奇绝，横截中流，势如驰突，度其猛恶，几欲啮人，可怖也。入暮后，风雨骤至，狂涛怒奔，电逸雷惊，疑闻鬼哭。昔余夜雨诗所谓：`死生知已泪，哀痛大江潮`也，不图此境今又逢之，怀想朋交，半登鬼箓，顾视身世，如游化城，暗诵再三，不觉仰天而悲啸也，夜半泊彭岛。

二十三日，到海门，海门城为明戚少保所筑，以防倭者。鱼、盐、蜃、蛤、腥秽载途，有数小山，亦童秃不足观览，论形势，则固台州之门，而宁波之外籓也。

二十四日，登威远，威远者轮舶也，初犹缓行，俄倾，飙发惊雷电，遂凌沧溟，岛屿微茫，波涛浩瀚，凭阑一眺致，足娱也。午后过石浦，民居率在山上，以避人、潮汐之，故远而望之，危楼耸云，平台向日，古松奇石参差其间，金碧辉煌，小李将军笔意也。晚泊埼头，次早至定海，定海即舟山，明季鲁王监国于此，黄梨洲先生所谓：`落日狂涛，君臣相对，乱礁穷岛，衣冠聚谈`者也，念《思旧之录》，咏“采薇”之吟，慨想胜朝忽焉，如梦。油油禾黍，不能致憾于，当年巢幕诸公筹国，是等于儿戏也。有宫人斜欲一往，访不可得。一时许，遂到镇海，金鸡、招宝如或相迎，及抵宁波，日犹未午，于是亟归省母，而拂征尘，解行李，事更纷纷焉，呜呼，朋友之乐山海之观，心犹未餍也。出处之，图死生，所系顾可缓乎哉，自今以后吾往矣。苍溪橘、赤城茶圃，筍舆箬艇，来往经营，要非异人任也。爰更就所知：见政事之得失，风俗之美恶，与夫土地之所宜，人情之所好者，略著而自览，以取资焉。

浙江十郡，以宁波为最富，而台州为最穷，二地相接而事事适相反。宁波俗善居积，惟日孳孳以营财贿，持盈保泰之良图也；台州则夙称为‘邹小鲁’，自更元末方国珍之乱，弦诵斯辍，然不数十年犹出一方正学，则土地之厚可知。今则目为盗薮矣，子弟不肖亦父兄之羞也，顾念父兄之于子弟，宜无不爱者，苟不肖则挞之，教之流涕而谕之，从未闻有驱而杀之，并不问其贤否也者。夫官，讵非天子所使子万民者哉，乃数年前竟有靖岩军之事，则可异也。先是岁娄不登，自郡城至黄岩数十百里间，往往有剽劫行旅之案，太守某公故豪健有干，略会令黄岩者亦屠伯也，乃相与共谋，设一军以‘靖岩’名之，以集事曰：“海疆且有警，尔民之愿投效者，可速来，图功之秋也”，来则首问以杀人之事，曰：“尔为土匪乎？”，曰：“否”，“能击剌乎”，曰：“否”，则挥去，曰：“尔不贼为贼，又不能杀，必且败，乃公事胡可用也”，再至，问答如故，则遣之，于是来者莫不自谓贼，二人则大喜，得五百人使自为状，而一旦出不意，尽杀之，而以获盗报，呜呼，君子学道则爱人，故其于听讼也，虽得其情，犹哀矜而勿喜，而乃阴谋挟诈以取之，《诗》云：‘岂弟’之谓，何而用心如此也，太守竟以此事荐升二品，故咏之者云：`可怜无数苍生血，染得鳌头一点红`，宁无痛哉！然其后卒，以贬死，令亦以淫一妖妪，破产横毙于旅亭，则不善，降殃信苍苍者之殊未醉也。

台州六县，余所未到者，曰太平，曰宁海。间之宁海颇富，而好节俭，有质朴之风；太平则以吴墨林其人者断之殆，无礼而鲜廉耻，虽然十室之邑，必有忠信，当不可以眚掩也；临海则土瘠，风浇，人无远志，山川之气郁而不申，间尝登高以观，见隐隐如含阴杀，大可怪也；仙居则刻露巉岩，少人而多石，嗜利好杀，几疑于秉性实然也，顾其地实贫，贤父母能无心动哉？相厥土宜，桑麻可长也；黄岩则左据雁荡右，拥天台，前临海，门有方山为之屏蔽，沙深土厚，颇擅富饶，自靖岩创后，父子寒心，人共保持，即文气亦骎骎日振矣；而天台为独异，其在诸县实惟最贫而疆，矫不移耻于犯法，顾有可鄙者，士独好讼，而俗尚溺女，原其所自，则穷实为之。夫智水仁山，圣人所命天之生，物必思所以养之，意者，地力有所未尽欤，抑沟洫犹多，遗利邪。余尝临南门溪河而观，问叶阿生，以此水之所自出，则曰：“自西乡之大西溪，小西溪来奔郡城，以入海，其源则蓝岙也”，在方广观石梁之水，以问秋潭，则日：“走新昌，以灌嵊县耳”，于是恍然乃悟，二水必有可用，夫一泄不止者，水之性也，导引而纡回之，则人谋有不可以尽废者，惜留未久，不能一一为相度地势而语之，殊可念也。

天台城凡八门，而无雉堞，终夜不相掩，无启闭之劳时，时有小窃贼，皆善盗其邻，而不务于远，亦且无过千钱者，廉可敬也，居民不捕鱼，不射猎，遵智祖之遗教，盖自陈，太建七年至今几三千载矣，儿童尤多聪慧，余尝于流辉亭遇一童，极俊，问其年才七岁，问读书否，曰：“呦呦鹿鸣”，戏以金钱赠之，一笑跃而去，闻之途人云：“明年且学贾矣”。呜呼，山川之灵秀之气不假人以发泄，则抑郁而不舒，然必有人以致之；德之不修，学之不讲，则人心之虚灵既已拥塞，而欲清机徐引不可得矣，三才遏而不通，斯万理紊乱，而纪无纪。今良材弥望，而大匠不逢，岂神奇之区，只图怀宝自怡悦邪？[亦]是可慨也已。

天下治，则释氏游天外，老氏游人外，乾坤管籥儒者掌之，若夫释老溷跡于人间，儒者老死于牖下，民生日困，而机变相寻，饥馑荐臻，而豪强伺隙，则敌国外患其后焉者矣。余尝游金华，舟过兰溪之南江廟，偶入游，瞩见有戏台联云：`虎豹食人，龙蛇起陆；凤麟出世，鸡犬升天`，问之谓是一僧所题，“今何在？”，曰：“去此久矣”，夫此岂天外人外语邪？余因题诗其后云：
```
耸壑昂霄气自雄，当年周处亦犹龙。
丈夫出处关千古，浮世功名浪万钟。
合向落花寻梦蝶，不应飞絮恼游蜂。
天涯大有知音客，珍重霜华拂剑锋。
```
今天下幸承平久矣，士知治经而吏皆奉法，不于此时预之，为之计，培真材，尽地力而阴消弭之，则愚者惧矣。即以台州言之，士秀矣而不之教，民困矣而不之富，土地虽瘠要，当相其宜而宜之，桑、麻、木、棉、梓、桐、漆可广树也，今肥田类种罂粟者多矣。说者谓苟利民而已，诚复何害，不知其性阴毒，根浆流注于地既久，则他物更不能种，是犹食砒毒而取饱，愚民蠢蠢乌知远图邪，且鸦片实戕民命。今以生人之地而种杀人之苗可乎，所愿有志世道者，深长思矣。

兵家之道以哀为胜，人之生也实惟哀为之主，乐发于中，喜怒触于外，皆非其本根也。故昔者包慎伯先生之著《两渊》也，其婿读之而不解，以请先生，先生告之曰：“近人情”，近人情者，探得其本根也。余之赴黄岩也，以航船，船有独头妇人者，年四十余，多哀而善哭，独头云者言，夫死且无子也，曼声一发，当者辄靡。余既登其船，客则已满，故凡航船之往来于郡城者，虑多客之或纷，必聘之而使解焉。余既登其船客则已满矣，有楚人，有皖人，皆营勇，馀並佃作或贾竖，喧哗争竞，势汹汹几不可以收拾。妇人乃始徐徐自舱下出，遍呼诸客使勿喧，便簌簌泪下，客有知其多端者，故问之，则益哭不可仰，客皆大笑，妇人则历述其生平所遭逢之，苦不为动，且哭且诉，谓：“今余年所恃以活者，惟此船以载诸客，皆父母。今诸客争，诸客万一或有损，则妇人罪万死，诸客宁无痛哉！且度诸客皆孤单，家中或有妻或子，或有父母若兄弟，度皆恃客。客今去家或在远，骨肉击心，度必念客犯风波，触雾露；或梦以惊，或神以伤，或儿牵衣以问，或妻抚枕以悲，皆望客早归，辛苦共门户。今客事争，今客万一或有损，则何忍言也”。因大哭气益微，噭然一声，遂仆于地，于是诸客莫不相顾，凄动欷歔，泣数下行，下止勿复更言，而犹掩面，絮絮呜咽，若不胜情良久，始已，则船中已閴若无人矣。乃又久之而复婉婉呼，某客坐而前，更指某客令卧而后，左之右之，一一为所教，呜呼，此非深有合于兵家之道耶！劫千万人之心，便皆出于谨慎危惧，而虚其气，然后惟我之所杀，何其神也！幸而不龟手之药，仅用以洴澼絖，使行旅阴受其福，不然者吾殆无以窥其际也，亦可见黄岩人之智也已。

仙居人无黄岩之智，无天台之仁，以故动干法纪，其实舍生所得，亦殊楚楚可怜，又况多诬良，堪叹息也。余昔有十诗写之，今录于此：
```
         一
一样人间世，荒凉剧可嗟。
山风秋啸鬼，春瘴夜肥蛇。
大璞空文玉，寒滩涨铁沙。
孤城莽寥落，岚翠万重遮。
```
> 山风秋啸鬼：山多鬼车奇鸧也。<br>
> 春瘴夜肥蛇：山有蛇曰雪蟒，遇瘴益肥，可食。<br>
> 大璞空文玉：山有文石，人多取为印章。<br>
> 寒滩涨铁沙：滩水奇寒，望气者谓有金铁。

```
         二
雾雨朝来散，山林故自嘉。
清风振崖谷，高树滃烟霞。
香溢岩兰佩，清分处术花。
萧然远尘世，雅合住仙家。
```
> 高树滃烟霞：山多松杉及他林木。<br>
> 香溢岩兰佩：岩兰花不异常品，根有节如竹，药亦与竹相类，短小可作盆供，居人喜佩之，谓辟暑，且宜男也。<br>
> 清分处术花：山多白术种之，来自处州者最佳，故名。<br>
> 雅合住仙家：有乞儿，老禇来者，冬夏一葛衣，不食不饥，常如四十许，人以为仙人也。

```
         三
炊烟寒木末，依约几人家。
煨芋山茅湿，舂云水碓斜。
风深宜种竹，沙暖利培茶。
可惜连畦畛，春风罂粟花。
```
> 煨芋山茅湿：民贫不能致米，恒以芋为食。<br>
> 舂云水碓斜：邑中资生之具，此为美，既挽水以灌田且任舂也；然此润彼枯，往往争涉讼，有因以倾产者。<br>
> 风深宜种竹：山宜竹，居人不知养，有辄斫去，以为此能召鬼，致诸不祥也；天台人则有种之者矣。<br>
> 沙暖利培茶：地宜茶，居人不知焙法，采取即以釜煮之，尽倾其汁而后曝，旗枪都残，色味俱变，获利既薄，种益者益鲜。

```
         四
蓝衣歌采采，涉险覆㟏岈。
石骨寒毛发，残生狎虺蛇。
大官精食品，穷命判风沙。
夜宴官厨进，莼羹味足夸。
```
> 涉险覆㟏岈：蓝衣亦曰石衣，产阴厓绝壑中，人迹罕到之所，盖湿瘴结而成者，厚如粗麻布，色深蓝，或绀味类木耳，而涩性，极寒取之颇不易，有遇蛇虎或触乱石而死者。当官以其得之之难也，目为异味，诛求而登鼎俎焉.

```
         五
地势矜奇险，人情习诈夸。
乐声惊惨急，宾礼看夭斜。
困顿调和酒，昏迷博进花。
夜深听送鬼，锣鼓镇喧哗。
```
> 乐声惊惨急：乐声甚哀，发人悲涕，丁祭及官事，婚嫁，宾燕胥用之，知音者聆其曲辞，谓是哭皇天也。<br>
> 宾礼看夭斜：拜跪送迎，辄作舞蹈。<br>
> 困顿调和酒：人有争，亲族辄为设饮，以排解之，谓之摆酒。争者既睦，亲族友群起为难，必责两家出金钱以谢，不则涉讼，有因而破亡命甚，且致死者。<br>
> 昏迷博进花：花会盛行，人趋如蚁，多有倾家者。<br>
> 锣鼓镇喧哗：俗不信医药，病必谓鬼崇，锣鼓喧阗，送之郊野，曰愈矣。

```
         六
落拓衣冠贱，纷纭盗贼哗。
夫妻禽聚散，衣食蟹爬沙。
苦类藏头蝟，哀同噤口鸦。
当官民父母，可为念桑麻。
```
> 纷纭盗贼哗：邑著名为东南盗薮，其实多冤，特贫苦不能为活，白昼劫夺所得，或仅十百钱，而罪名坐大辟，茫然就死，有不知其所以然者【涂去约46字】。<br>
> 夫妻禽聚散：妇女不能自存，改家或至三四，不待寡也。<br>
> 可为念桑麻：地实宜桑麻，如艺之植之，以蚕以绩，或且少苏，而或莫有及之者。

```
         七
讼或经年累，牵连十百家。
哀黎奔雀鼠，狂吏舞蛟蛇。
铜钱金银锡，油盐酱醋茶。
纷然须备取，行迓使君车。
```
> 牵连十百家：人有讼，邻必相助以资；不则词中波及，之牵累亲朋，或在数十百里外，亦不免焉。<br>
> 行迓使君车：械斗致人命，则官为临验，使胥索贿，谓之‘取夫价’，大者百馀千，小亦数十千，视乡之肥瘠为高下，无免者，饮食供帐稍有不具，辄横掠如贼，盗雉豚树栅无一得幸全，官不能禁，禁即反走，谓之散场。

```
         八
语险金能铄，冤奇玉有瑕。
长官自明镜，名族岂穷家。
莫挽东流水，休论上濑楂。
春来复秋去，默默度年华。
```
> 名族岂穷家：连年贼踪不靖，或谓大户实包庇之故。阴纵使犯，而分其金，事发又为之请，而取利，岂然哉。

```
        九
闻有余明府，当年此驻车。
伤心杜工部，流涕贾长沙。
行谊高千古，官民视一家。
至今遗爱在，春杜哭香花。
```
> 当年此驻军：余公介石，安微歙县人，咸同年间，宰此，有惠政。<br>
> 春杜哭香花：乡民祠祀公于神树山，春秋祭赛，有冤者哭诉焉。

```
        十
同为穷百姓，而我更天涯。
热泪哀山鬼，奇文续楚些。
美人秋水隔，芳草萝魂赊。
红豆江南树，年年空复花。
```
盖余作此诗时，方客游吴下也，噫！激楚荒寒，诚不堪更念矣。

山中有禽言二种，颇哀。一曰：“爹爹苦”，相传有女夜起，饲蚕，叶适尽，其父往盗，而为主者所杀，女哀号三日而死，遂化为鸟。一曰：“姊姊，采茶去”，则女有凌于后母者，其妹后母之所出也，亦助而虐之，每天未明，辄促之曰：“姊姊，采茶去”，久之，怨恨而死，遂为鸟也。余因以二诗演之云：
```
            一
爹爹苦，爹爹苦，生儿不能壮门户，千辛万苦只看蚕，叶尽蚕饥坐愁苦。
爹爹苦，但言儿勿苦，爹儿性命依此蚕，我试偷叶与儿哺。
爹爹苦，月黑天阴犯霜露，可怜一去不复还，很毒仇人斫一斧。
爹爹苦，儿不能报仇鸣冤向官府，阴风惨惨神鬼号，愿化微禽话哀楚。
爹爹苦，春三四月天气晴，桑叶阴阴月当午，爹爹不见空见桑，地厚天高恨难补。
恨难补，爹爹苦！
```

```
           二
姊姊，采茶去！天色犹未明，使我向何出。
山中雾雨深复深，世上冤情苦复苦。
阿爷虽复无一言，暗裹伤泪偷注。
一样爷生儿，奈何两般觑。
不是两般觑，阿妹实娇许。
阿爷阿娘，天高地厚，恩无穷。
阿妹实娇许，阿妹实娇许。
姊姊，采茶去！
```
鸣呼！清夜闻声，盖几于断肠焉。

微虫世界一终。

## 微虫世界二

世界微虫

台州一区，自昔为穷海之荒岛，班书所称‘东鳀民’，殆即指之。至于唐时已稍稍著见焉矣。而郑虔贬台州司户，少陵作诗送之，目之犹同异域，良以极边，烟瘴，非缙绅之所游也。而白道猷则称有仙宫，孙兴公亦赋为蓬阙，山林钟鼎，各尚所好而已。余也行年四十，行矣不惑，徒妄无闻可羞，与其视息人间，莫补家国，曷若棲神霞外，长往林泉，犹得以委弃之馀，窃清闻之福。诗书仁义进小子而与谈，稷黍桑麻泥老农而共话，又况有羽流禅德雅足为欢，秋鹤春猨，冥心结契哉。天柱峰下，吾将乘云而游焉。于是遂于还宁波之次日，访陈与玉者，天台人也，申再拜之敬，为一椽之谋，与玉既归，当必有以报我也。

呜呼！余之生也，盖以咸丰甲寅正月塑日。时先君子年四十六，因呼曰：“四六”。四岁就塾，塾师章先生，讳德，字望宗，老诸生也。同学邻子，王康侯（晋）者，先余一日生，称之曰：“三十哥”，而彼呼余曰：“初一弟”。生不好弄群，从兄弟十馀辈，相从嬉戏或如鼎沸，余第瞪目视问，一攘臂未有不败北者。嗜食甘，日夕噪不已，一日见矾，以为糖也，食而大苦，自是遂畏糖，老母至今用为笑。性无恒，从乳媪游，往往陈戏具数十数，正欢合，辄起而抛掷去，不顾意若甚悲者，可痛也。匪莪伊蒿，不于齝齔时而已兆哉。方未生也，先嫡慈陈，祷于萧山之育王寺，所谓懊恼祖师者，夜梦得白螺，甚巨光莹，澈如镜，故生，而又以‘宝’名。粤匪之变，盖几死焉。

方粤逆之乱绍兴也，余年才七岁，得雇工，乌石村鲁三义者救之其家，而免。盖庚申九月二十有六日（是十一年辛酉，庚申记误）也，时郡城犹未破，先是余五岁时，已从先君子宦游南清河，以捻逆之乱而归，归半年，先嫡慈复先期北上，固相约当遣丁来迎，而不意，猝丁其乱，时同出者惟：庶祖母李、生母王、庶母邓、及今适陆氏姑，孱弱五人耳，诸父昆弟固不遑相顾也。二十七日，警颇急。二十八日，乃稍缓，顾有传太守练军，与民鬨者，死人籍籍，城门中都不知其谁何也。至二十九日夜分，乃见城中火光起凡十三处，而村中殊寂静，意皆闭门坐，愁叹，视檐外，丛竹中微雨簌簌，宿鸟或惊起，则相顾凄动，三义母曰：“无伤也”，遂独以余属三义，谓：“无顾他人矣”，三义大恸，天明乃相率入山避，而此日竟无事。十月初一，初二，日间有自近城来者，谓贼已出伪示安民，将令诸村量力，各贡献，期无扰，于是人稍稍定安如故。会邻村少年有谋起义兵者，乃度贼必疑与相结势，且旦暮至，一夕甚风雨，三义方被酒，突跃起，大呼：“速走，走贼至矣！”，遽负余狂走入山，去而贼果大至，喊声起，合村噪而奔。比晓乃知，实义兵冒贼而行者。母与姑等幸赖三义，母挈避丛塚间得脱，村人被杀及自经者凡十辈，家具鸡犬掠一空，呜呼，此之谓义兵欤！既而贼遂真至，义兵与战，弗胜，人竞趋山谷，昼食橡栗，夜棲泊荆榛。中有孟先生者，城中之医士也，亦携其妻及三岁儿至，一日方共伏，天雨，儿大啼，有持念珠诵佛号之老妪，恶之，以为必致贼，且诵，且喃喃，先生乃手自裂杀之，余庶祖母夺救不得，骇痛哭失声，余时幼，都不知其何故，第见肠胃狼藉，血流离，相惊惨，股栗而已。嗟乎！父子天性，乃竟决绝如此，乱世固无所不有，如彼老妪，殆所谓‘狗彘不食其馀’者乎？未几，警益急，遂入调马场。

调马场者去乌石八里，在丛山中，盖皆郡之西南乡，而走攒宫之捷径，攒宫者宋六陵也，余姊婿周笙阶，以其家至入而避焉，既走相依倚。有警则三义有以报，报辄入山匿，计甚得也。而贼一旦突自攒宫至，出三义不意，焚宋陵乔木，烟焰蔽空起，盖十一月二十七也。时天甫明，忽大风，雨如注，断肢折足遂山涨而下者，以千百计，居人惊窜呼，号声震天，余与母奔踉跄一林覓死，而三义母子痛哭狂奔至，及相挟疾走，而免是役也。村中死者盖无数，有全家尽没者，微三义余其能脱哉，呜呼！三义今死二十有三载矣，一子力家，家稍稍起，余于同冶庚午归绍过之，相从田间循视墓所，离离衰草，乱石为围，麦饭纸钱呼之不起。顾视夕阳，村舍竹树依然，仿佛其形声犹在也，能无痛哉！初余之在调马场也，有唐媪者，农家，而富室也，笙阶既留余母子，顾石米须钱万六千，其亲不以为便也，姊虽痛绝，然无可为计，乃与涕泣，谋复走乌石依三义，而三义贫其甚。媪曰：“乱世谷米虽贵哉，贼来，则不为我有可留食，无为自苦也”，招之其家而食焉。二十七日之变，笙阶全家及余庶母等胥赖以免，盖预拆屋若自倒者，使诸人匿其中，又拽残尸以蔽之也。乱浚重见时，余年十八矣，犹呼之曰：“宝”，导游山前后，指示当年窜伏所，以为笑乐，而以长命符为赐，谓得自显圣寺之神僧，意甚欢也。呜呼，如媪者可不谓之仁且智哉！今年八十馀，孙子多至二十人，皆勤俭力穑，称长者，余每归必修谒，姊家则更与还往，若亲串焉。

陆家埭者，郡东南之水，村数十百家，并倪姓，余四姊家也。当郡城垂破，余五叔母以老仆阿张救，而出走后堡，既闻余在调马场，因使阿张来问，乃知二伯及从兄心泉嫂胡氏、九姊、姪安轩並于二十八出走西埠，而六叔、七叔，从兄小筠等则全家皆陷，七叔母杨孺人赴水死，盖皆处于一门者也。是时，贼警已稍微，又出伪示，令凡有田者，得自微半年租。而陆家埭去田所近，乃遣阿张归，奉五叔母共迁而寓焉。贼之驻乡为防者，或不时至，然驯不扰，盖亦各视其酋为仁暴也。一日与乡兵约战，余初不知惧，试从而观之，其始至斗所也，寂若无一人，久之，角声起，鼓鸣众，墙进一骑，周麾而呼曰：“好兄弟呀，杀呀！要小心呀，打败了我们就没命了呀！杀呀，好兄弟呀！”，其声极长，而哀惨若裂石。鼓益厉，于是群呼而进，风大起，枪炮如雷霆。食顷，烟雾四塞，都不见人影，则乘胜疾驰去矣，方其合也，有死者辄拽而置诸空所，以旂覆之，余初颇怪何以弹子如飞蝗，竟无落下者，及视其旂，皆有十百小圆孔，盖捲而裹之也。视其死有未殊者，亦憾而加践踏焉，呜呼，兵凶战危，使不持以谨慎，固未有不败者。其呼也，盖深有合于‘临事而惧’之旨，不然其能使千人一心哉，此其所以纵横十馀省，竭天下之力仅而灭之欤。诚可谓之悍，且狡也已。既而食又尽，会巅口有使来相招，遂往。

巅口属诸暨，先嫡慈之母家，倚山临江，去杭州不过百里，盖义桥、临浦之上游，而富春其隔岸也。舅氏表兄并早世，独表嫂冯抚其十岁儿幼樵居。既知余踪跡，故来招相见悲喜，其山庄有曰：“猪下颏”者，深僻处也，乃尽载其货财窖藏之而寓焉。而包村义兵起，贼来攻者，前后十馀万，每战辄北，则益迁怒邻村恣焚杀。嫂曰：“不可忽也”，乃募族人之食力而健者十辈，以卫，有曰文景，曰小福者，以余属焉，相与奔丁港。顾丁港村小，窥贼多，遂复归。而余病矣，先是在丁港，已得疟，至，是转为痢，既而头面并肿，十指大如椎，父老见者辄骇以为是白苦疸也，十九不保，而贼警日三五至，米价益胜腾贵，嫂或拮据致升合，避贼入山去，归则为人所掠尽，乃以糠和野茶煮为食。老母终日泣，即余亦自念死矣，幸小福得奇方冶之，良愈，顾弱甚，日食或不饱。山有泉，泉清澈若镜，每从母拾野栗泉畔，疲而小憇，照见水中影，憔悴如鬼。寒风振林，冷入肌骨，顾视白日忽焉，西颓，则牵连而还，未尝不恸绝也。而是时，包村势益振，陈氏颇有投避者，嫂欲往，文景止焉已，而村果破，人遂籍籍，传贼将尽杀诸暨人，以泄愤。于是乃复走丁港，文景扶余奔后堡焉。

文景余外王父之辈行也。方余病亟时，值盛夏，文景日负余奔走深山穷谷中，余或便痢血，淋漓交下，悉于其背，背尽溃，其曹偶有以为苦者，劝文景杀焉，文景不从，相送到后堡，遂别去。未几，病殁，呜呼，痛哉！文景固余外王父之辈行也，顾贫而受雇，未尝以外王父辈行自居，而其爱余出至诚，虽幼樵母子自以为不及也。乃死而无子，方丧乱之际，更不知其稿葬何所，并杯酒之奠亦阙。虽如余者至今瓠落无所用，曾不知当年短折为愈，而文景则固未之逆睹也，兵火仓皇，一诀终古，悲哉，悲哉。

余之走后堡也，盖以从兄小筠及嫂王氏，新从贼中亡出，迎五叔母共居。欲谋航海北行，来相召也。顾后堡去城近，警报日至，方议别徒，而周生之死闻。周生者，山东历城人，幼从父母乞食袁浦，父母死，先君子为葬之，而来侍也。长余十一岁，盖以其来之明年生。故先君子绝爱之，余才学语，便令呼为兄，顾极顽劣，或给使于前一瞥即逃去，与群儿斗，尝抢余嬉戏，致倾跌血淋漓昏绝，乃大惊亡抵乌石，从三义匿久之，始自归而回。惑玩弄人如故，一门婢仆无不畏而恶之者。然有至性过，家有疑事或小勃溪，即咨嗟叹，终日不复食。值捻逆之乱，既偕归，复从先嫡慈北去，时年盖十八矣。初闻绍郡之难，先君子尤甚，生曰：“有三义在，保无患，然三义贫，或不免饿死耳”，遂请身来迎，先君子怜其少，不许，请益力，乃不得已，付百金，遣之行，抵练树厦遂死。先是有顾保堂者，上虞人也，与之偕来，至练树厦而别，与约曰：“此夫郡城近百里矣，脱访得而主消息者，可相闻也”。至，是怪其久不至，而转闻余所在，因来询，乃急属从兄午泉访之不得，得其舟人，曰：“有之，痧胀死矣”，问其金，曰：“不知”，问其尸，指一棺曰：“即此是”，噫，盖可想矣。犹记当捻逆乱时，生于仓卒中，负余而走，余都不知何事第，怪男女号哭，奔走塞衢巷，以问生，生曰：“喫面，喫面”，盖以余嗜面食，黠相戏也。比归，出入与共者年馀，笑貌声音宛犹在目，而一朝永诀，反在于垂见之时。想其千里星奔置死生于不顾，坚苦之志，岂不可以动天地，泣鬼神哉？而乃孤愤沉冤，长斋地下，并骸骨不知所存，而余母子流离兵刃之间，朝不保暮，欲更如往昔之嬉笑言欢，相将脱难，胡可得哉？后到袁浦，先君子语便流涕，故余至今于岁时伏腊，必亲荐一卮焉，呜呼，周生夜台长往骨肉之谊，余其何以为怀也。警既日急，乃走寺东，自寺东而陶家堰，而西埠，西埠之难，嫂王氏死焉。

西埠亦曰棲凫，郡西郭门外之水村也，时左文襄大军已压境上，短毛起，贼势日穷蹙，短毛者，土匪以别于长毛之称，逢贼杀贼，逢民殺民，逢官兵则义旅也。十百为群，所至，席卷如风雨，尸枕藉道路，河水为不流，入暮则豺狼纵横，据死人而食，野鬼哭相闻，大乱哉，以较城之初陷，有加厉焉。于是度村中不可居，乃具一舟，日飘泊支河曲港间，饥则采蘋藻以食。一日至西具庵，已薄暮矣，贼忽大至，夺舟，舟覆，泅而起，幸贼方败，浴血哭相，向不睱杀。遂入庵中，而官兵相继至，列炬拥入，呼啸若长风，乃大骇，奔避园中，门才掩，便闻一尼被牵去，方号哭，忽寂无声，疑刃下死矣，嫂遂疾趋投于水。盖园临河无墙壁也，呜呼，哀哉！当城初陷时，嫂固已自刎矣，以不殊救而免，至是创合，方庆以为更生，而不意变起仓卒，终以身殉。有一子仁，离乳即夭，其后小筠走陕西，客死，祖以下大宗遂无后，能无痛哉！不死于贼，而死于兵，尤可叹也，幸天未明，相率拔队去，阿张乃卫余母子奔龙尾山。

龙尾山去郡城南门外三十里，余陆长姑家寓焉。先是余赴巅口，留姑与庶祖母从五叔母居，至是于归，已三月矣。庶祖母因相偕以往议北行，而老母遽病，盖惊恐忧劳积而发于一旦也，势极剧又无所得食，于是阿张日樵苏以奉。阿张世为小苦村人，年五十馀，无妻子，役于余家几二十年，方郡成垂破，三义既以余出张，度无可与共语者，乃独奉五叔母走后堡。三义性忼爽，张机警也，居常爱余尤笃，或忍饥以相食，余亦恋之，出入非张即不乐，故五叔母令卫余相依倚以为命者。凡六月幸母病愈，郡城亦旋复，又半年，遂走江北，实同治元年九月也。呜呼，入生而出死，非三义无以保其始微，张其能善终哉！后闻张竟以饿死，余庚午归绍，盖犹见之，虽赠以金，而诸兄殊不喜张，因发怒去。方急难而倚之，及安乐而弃之，余固不然，张能相谅也，悲乎，痛哉！大丈夫出身犯难至于百死不辞，而一旦事平安坐者，乃得从容而议，其后宁独张所遭然哉？古之人盖无不尔也，然则如三义，文景，周生三人者幸俱死耳，不然者，余虽欲行其志以相报，其能免于众恶哉？死无所归，而生为人仆高义，何为也，虽然余固不然，张能相谅也。既到袁江，余复大病迁延半载，乃始强而行焉。

方余之走江北也，从兄心泉在沥海沙，二伯母以遇贼怖而死，九姊归一农家，嫂胡氏姪安轩幸无恙，五叔母之出也，有二女八姊小姊至是俱死，六叔七叔自贼中亡出，亦死。诸兄弟曰镜泉，午泉，雪泉，朴泉，曰梓，曰友，日丽泉，皆六叔出也。今三十年来，惟丽泉，安轩，及余存，午泉有一子，门祚衰薄，盖至此而极焉然。有可慰者，张氏子姓，几百人曾无一人兵死者，犹幸也。

呜呼！逆贼杀戮之惨，余时尚幼盖未之多逢也，然有足为寒心者，当包村之破，闻之人云，男女数万，不可尽杀，乃各驱而挤之一屋，取大簟裹以棉絮，灌油其中，竖置屋四围，而焚灼焉，尽十一旦夜乃已。杭州人为多，邑人次之，郡人十之一也，事后血肉狼籍，尸虫遍林，薄腥秽至闻十馀里。呜呼，酷哉！余表兄雄者夫妇罹焉。

有冯志英，志华者兄弟也，世为寺东村人，志华善，而志英悍。方郡城初陷，志英即从贼，既以破，乡兵功受伪职称巡风，所为益横恣。其父故余家衣工也，余避寺东乃转赖其力以自卫，久之，以事忤贼，为所杀，悬其头于竿，血模糊可怖也。顾余特好奇，闻志华行将盗其头，试背母而问焉，志华曰：“然”，乃乘夜挈余而往，使立竿下伺，志华衔刀，猱而上，竟得头，哭舐之，遂痛绝，余亦不知涕泪之何从也。呜呼，痛哉！骨肉死生之际，感人深也，其后志华竟以触秽，发病死，可悲也哉。

兵火有五种：顶尖锐而起直上者，峰火也；光散漫而色紫者，焚积聚也；上黑而下赤色者，焚房舍也；气白如云，而下游动者，焚粮饷也；气凝结而色惨绿者，焚积尸也；余尝于雪影峰最高处验之，无或爽者。日亦有五色：红黄而光耀者，吉也；赤如血，不出三日邻村必有荡尽者，戾相感也；黄如沙，千里内外必争战尘蔽之也；白如纸，村中必兵兆先见也；闻有黑如墨者，风大起兵必败，气相夺也。呜呼，坏云压阵，则败军杀将，良非诬也，设非身历乌从而知哉。

阴兵亦信有之，当邻郡城未破，余六叔领团练每夜出巡缉，往往闻有百千人声东西，噪不止，殊不辨其何在也，既而警日急，噪益甚，试迫而从之，黄沙扑面。至衰气相乘，而人鬼交乱，劫数然哉。抑尤有奇者，方余之在乌石也，义兵夜变，初未尝有警也，而三义突起负余走，竟脱于难，事后问何以知之，亦自不解其故，故云若有甚惧者，然则精诚所动灵响必昭，正不独铜山西崩而雒钟东应，虽彼我事殊而感通实一也。

燐火余凡三见：一见于丁港之桑氏楼，时月初上色未辨也，乍沉乍浮，类繁星千百；一见于后堡残雪中，优游若甚睱豫者；二见于陶家堰，有大如月者，色深碧，或曰众聚而为一，或曰气独盛也。庶母邓，广东人也，谓幼尝见之畜虫者之家，男魂红，女魂绿，是殆魂也，理或然域。鬼则终未见也，抑有可异者，方嫂王氏之殉于西埠也，尸漂流不所往，明日小筠祝而得焉，使无知不应其来前也，使有知岂犹活哉。呜呼，鬼神之情状而后乃可知也，骨肉击人心，幽明无二致也。

人之性也，习于善则善，习于恶则恶，信然也。当乱之初起，人莫不相顾者，既习见贼之所为，乃始渐变，磨刀霍霍，杀人如猪羊，不为怪也。积而至于短毛之起，乃至剖孕妇而视焉。惟狗亦然也，烟火萧条，人踪断绝，既无所得食，茫然不归，乃择死人而大嚼，毛毵毵益肥，目晴皆作赤色，博人而噬，猛若虎儿狼，人惊曰熊，其实皆狗也。呜呼，乱哉！

大乱之后必有疾疫，理固然也。秽气所郁蒸，猝为所中而死，其甚者也；积尸水中，人汲而食，馀毒所结发，为疮疥其次也。乃当包村水道断时，血浆半盏买之须钱七钱，则又自古所未闻也，纵不死于兵，其能免于疫乎。顾实有所不可解者，人之需财为其有身也，值兹变乱，方忧死之，不遑而乃取彼遗资，收我高价，抑何其雅兴从容也？又包村四方所聚之金不下数百万，贼掠之后，短毛括焉，短毛之后，乡人挖焉，骸骨遍满，朝运而之南北取藏焉，暮运而之北南取窖焉，争而取仇杀者，又不计其数焉，讵非异事哉？

贼之杀人，非必其皆恶心之也，特游戏耳。余尝于陆家埭见妇人焉，数贼从之嬉笑，从东来，意甚得也。忽曰：“蕫二，负心哉！”，一贼曰：“何谓也？”，妇笑而数焉，贼遽怒出刃，妇笑曰：“试杀我可也”，语未已，贼骤起斫其臂，臂断，数贼犹笑也，既而褫其衣露乳，割而掷焉，大笑去。余视其乳，血流离，有淡红色，类石榴子者满其中，试拈而观之，若突突跳不止，乃狂怖而返焉。呜呼，方笑而忽怒，方怒而忽笑，贼性情哉。彼妇人乃狎玩焉，竟取杀身，有以也。

当郡城之初复也，东南隅犹完善。余家咸欢河老屋，为伪怟天燕所据，燕伪爵也，杀于王一等，故四壁彩画皆狮，象，龙，虎，若祠廟。贼之遁以正月二十八日，二十九日，小筠首入，览焉，家具有增者，十三楼书画未动也，而官绅方劝捐财犒洋兵健儿，或汹汹肆劫夺，势不可当，而出，出七日，而心泉往，则荡焉，无复存，以问人，人则短毛也，譬以梳而加栉焉，亦势所必然者，不足异也。

贼之守城也，取尸柩，实土其中，累千百城，炮所击塌，则取而补之，西郭门一带殆无复完尸，比克复，犹积如故。余以母方病不得入，适有事赴后堡，远而望焉，堆垛如云锦，头累累间之，不知其为贼，为官兵也。遇人皆黑瘠如鬼，有斑剥陆离者，面剌字为太平天国，则自贼中亡出者也。是时贼有走匿民舍者，率拷掠而索贿，或杀焉，间亦有非贼而冤死者。平时降贼为虐于乡田者，至是亦十死六七焉。大抵最乐者，莫如短毛，问其名，义旅也，语其富，钜万也，而官绅不与焉。

方余之自丁港而趋后堡也，幼樵母子复还猪下颏，庶母后亦往焉。郡城既复，迟半年，余北走，庶母未偕也，其间猪下颏之乱，盖有甚于余所见者，煮皮箱以为食，割死人而啖焉，草根树皮无复存者。嫂所窖金，至是而亦尽焉，幼樵今幸能自立，有四子二女，家亦日起，嫂则日弄孙以为乐，余每归过之，犹呼曰：“黄胖”，盖以余往病白苦疸为戏也。回忆当时一生百死，酒酣以往觉凛凛犹寒焉。

山中有兽，曰‘挖根邱狸’者，大如猫，狐属也，喜食树根，猪下颏最多。其声呜呜如奇鬼，其行衔横枝，而前爪扶焉，一若人之吹横笛，殊可笑也。白日不知匿何所，月下则群至，余尝何而逐得其一，剥而食之，极肥美，毛尤滑软，色苍赤，可为裘。大乱人竞捕而食，几尽。其类又有‘抓鹰狸’者，爪极利，鹰或捕之，辄仰而抓其腹，鹰往往反死，能噬人，殆亦短毛类也，肉臊不可食，以醋沃之，乃香脆。又穿山甲，剌蝟皆可食，被罗掘无或免者，以是知乱世虽飞走亦不得安其处也。

草木实之可食者，山栗黄独其上品，有曰‘乌米饭’，曰‘苦子者’，亦救饥奇宝也。乌米饭如天竺子，而黑，味类桑葚，乌石山中最多。余尝从母采撷，遇雨奔，而返，失母所在，更奔而往，既见，复奔返，窃怪母行之何其缓，殊不自知其身之上下峰峦迅捷，如飞鸟，盖亦年九岁，正老杜所云：“一日上树能千回”时也。既归，共一饱，或制囊而实之，一日贼骤至，奔避忘携其囊，大困，忽仰视得朱柿，腾而摘焉，坠几死，及今念之可笑也。苦子者，其浆能制豆腐，味微涩，蒸而食之。多至不可枚举，余昔皆识之，今渐忘矣。最奇者，莫如‘骨牌草’，其形如荠，而大，每瓣像一牌，自天地人和，下至板凳么五二四丁捌之属，莫不具顾，难得其全，全则治跌打损伤奇效，幼樵仆何习尝为贼所伤，觅不得三十扇，捣烂敷之，立愈。又隐早竹者，新篁而枯萎者，也能愈胀，余病白苦疸，尝用之煮而饮，且洗也，神验。

诸暨诸山去栝苍为近，同巅口走五泄不过半日程耳，惜以弱龄又值大乱，幽奇灵异，曾不知探顾其。时有足自快者：窃尝念以为不读书，天下之至妙，一乐也；凡长于已者，莫不相怜爱，二乐也；云巅树杪，腾掷如猨猱，三乐也；足迹所到约有可记者，曰阴司街、曰铜玩坑坞、曰老人窝、曰雪影峰、曰甘岭、曰偕乐峰、曰鹿角山、曰观音洞，皆佳绝处也。阴司街长十里，自巅口入猪下颏之要路也，其尽处有十灵廟，供十殿阎王神，故以为名，苍松古柏蔽日而参天，虽白昼同于昏暮，一迳曲折盘绕如秋蛇，乱石纵横，巉岩碜刻，人行对面忽不知其所之，云蒙雾隔也，异境哉！后为贼所焚，恶其险也。廟像雕塑彩画极奇丽，无常鬼手握铁练，貌狞恶，足设板，板有机，不知而误践之，辄举练套人头，始骇，而终习焉。一日试从群儿往，见有贼所杀者，一尸在其傍，因共举使立，而以练套焉，尸重仰而倒，鬼亦随仆，乃大笑，而挞其股，顽劣哉，初亦不自知其何以惧也。铜坑坞有瀑布，直下可廿馀丈，四山苍翠，浮润欲滴，树终年不凋，气温如暮春，或曰潭下有硫黄，疑不妄也。去猪下颏可三十里，朝而往，暮而归，若甚易者，则当时之善走，可知也。老人窝皆石洞，丛树蔽之，曲折累千百，大者可容十馀人，下临绝涧，避贼之桃源也。一日方伏，忽贼至纵火，大众噪起，贼出不意，狂奔坠涧者以十数，自是遂不敢复往，而贼亦终不至焉。雪影峰群山之最高处也，俯视空阔尽十里，贼攻包村必径其下，攀藤附葛，盘旋如蚁，然远望包村大才如碟，方其破时，地雷轰炸第间，空中隐隐有声，浓烟一炷耳，数十万生灵沈于俄倾，度此山去地不过六世百丈，离村可廿里尔，使益腾而上殆，并浓烟亦不复见。夫一微之中无众微，众微之中无一微，而大梦曾无览者，徒营营然，以分恩仇，争得失，相贼杀，而成古今，抑何其顽钝也！顾见山花嫣红，欲笑苦乐之境，判如云渊，仰彼苍，苍白日正丽，可悲也哉。甘岭去猪下颏廿里，余第五舅氏亦亭先生（敬）之别墅在焉，药阑花圃随山势为高低，清池一泓大可三亩，四围皆果树，丹黄灿然，新筍嘉鱼，乐土也。比乱全家移入，舅氏遇贼坠崖下，几死，今残毁且属他姓矣。偕乐峰在甘岭左侧，登峰而望，烟云出足下，返照逼之荡成五色，余喜观之，贼来或不去，亦竟无患，天幸也。鹿角山两峰对峙，在甘岭偕乐之间，奇石嶙峋，森若戈戟，无尺土亦无寸草，贼尝驱民数百，使自上自掷而下，身首残碎，号哭声振天，对之以为笑乐，后有黠者预藏枯木火炮石罅间，诱百馀贼，语之谓中有窖金，伺其入而火焉，轰击立尽，自石受火斑斓益艳，故今又名锦彩峰焉。观音洞去猪下颏八里，自洞外二里，所长松奇石苍秀蔚然，洞宽广可容百人，两旁有支洞数类若曲巷，始有蛇窟宅其中，后为避难者杀尽，贼至亦往，往被诳入见杀，怒而封之，人辄从傍洞出，去其封，贼亦无如之何也。至猪下颏之景则有笔所难详者，朝光夕影，余游其中凡七阅月，虽遭乱，自谓神仙不殊也他，如一泉一石皆具灵异之观，徒以山深，人踪罕到，题品阙焉，顾神物亦奚取人知哉。

绍兴故泽国也，大河小港，舟处处可通，与贼消息相出没亦足以自完也。顾其时船价独昂，又中途突遇贼，则往往束手毙。余凡遭五险，而烟水之奇，亦尽揽焉。方余之自陶家堰而走西埠也，渡贺家池，风涛骤起，飘舟如卷蓬，舟子入水，泅而遁，正窘急莫可为计，有大舟来，贼也，既近矣，竟覆没十馀人，尽漂泊去，亦可乐也。已而日落，风益急，昏黑中急泥而止，比月上，视之已近岸，累累之皆浮尸，舟入而住焉，老母哭而祝之，余则已晕绝迨。晓得乡人救而免入狗项泾，盖贺家池阔十馀里，至此而狭仅容一叶舟，如狗项也。衣履尽湿，假农家住一日，幸阿张寻踪至，乃复与小筠等会焉。在寺东，一日已昏暮，骤传贼谓村中有谋起兵者，将洗村，洗村者，尽杀如洗也，仓皇登一舟，而舟人短毛也，至中流遽露刃，幸一村妇在其傍，猝起攧之入水，去夺刀而手杀之。遂奔柏舍，柏舍者，余家宗祠之所在也，族长具一舟，别载余母子入深村匿，时值新秋凉，初霁，居人虽寥落，而豆棚瓜架间有存者，斜阳欲下，渔唱遥闻，仿佛见太平风景焉。在龙尾山，老母乍病，忽传警报有短毛与贼战大败，贼追至矣，急登舟，舟为居人争上，重而覆，援柳枝始免。奔走三四里，阿张夺得粪船至，乃疾趋支河入芦荻间避，而风大起，入暮，遥望村中火乱发，哭声与炝炮声若鼎，达旦不止，而晓风习习吹湿衣，寒透肌骨，残月欲堕，相向恸失声，张乃解衣褁余于怀。至日亭午，始有村人来言贼退，比归，所赁邵氏屋幸无恙，而馀烟残焰与断肢折体，血纵横满目，焦臭不忍言，呜呼，惨酷哉！既而郡城复，顾村中无确音。有言官兵败去，贼将尽杀越人者；有言城复，贼将益调大股来争者；有言短毛将蓄发，助贼破洋兵者；有言洋兵实利我土地，将反攻官兵者。一夕数警，而老母病日急，张曰：“大数也，脱天欲灭我者，走亦死，不走亦死，与死于谷，无宁死于屋也”。一日短毛骤至，张急挟余登舟，复走迎余母及庶祖母，而余舟为两健妇所夺，抛余入水中，及张至援而起，淹半死矣，幸短毛为村农所击退，而归。归二日而贼又至，登舟串支河而走，遇雨，漂泊三昼夜，舟触石破，露立荒岸，漉萍以为食。又三日，觅一舟奔后堡，而后堡路为尸所塞，白脂积起厚数寸，尸虫顷刻缘满舟，腥臭触人，几死。折而返，又遇贼，自分殆不免矣，忽贼自相杀，大乱，乃乘间得脱，复还龙尾山，自是乱渐空。心泉来相视老母，亦旋愈，然已皮骨仅存，不堪痛哭矣。大抵避乱，水不如山，山可以自为计，水则必藉舟也。然短毛乱不至此，贼虽酷虐，志犹在于据地，冀安集也，彼则跨于两间，意图逞，于一旦连村尽破，而生死模糊，可叹也。

呜呼，粤逆之乱去今三十载矣，忆余初至江北，先君子持之而哭谓：“我老矣，家业荡尽，不且将为尔更官十年乎？”，盖生平以游钓为乐，尝欲扁舟蓑笠自放于烟波之间，至此而遂无望也。后又六年，而殁，年六十三。余时年十七耳，中间自十二至十六，读书五年而已，遂出奔走谋衣食。姜夔，刘过，夫岂敢与之颉顽，冀幸不坠，先人之绪业尔。
```
马背争如牛背，短衣落日空山。
只应身归盘谷，未须名满人间。
```
浩浩云山，古今不尽，悠然长往，其谁泥之哉？

## 微虫世界三

世界微虫

呜呼，粤逆之难，余既详记之矣。而袁江捻逆之乱有不忍言者，当贼之将至也，河帅某公，方恒舞酣歌，宴僚属以自寿，虽警报日急，而殊不措意，比贼骑抵王家营相去十里，乃始仓皇欲觅死，得仆妾牵挽，遽掷一鼻烟壶于地，曰：“毁耳者”，犹言听其身败名裂也，遂走淮上，实咸丰【十年】正月二十有九日也。余既以周生负救得免，侍三母南下，而都司巷老屋遂付一炬，贼蹂躏凡十一日，死者二十馀万人，可叹也，固劫数哉。然使早为之备，或事后疾驱而去之，殆未至如是之甚也。

捻逆长技在于马队，所用皆长枪大戟，飘忽精悍，一举千里，重货财而轻土地，与发逆异。故困发逆宜合长围，而蹙捻逆利坚壁清野，诚得所以制之之道也。用是知用兵贵得其要领，而不在力争。今夫鲸、鲵、鲛、鳄其力可以吞舟，而失水即死，苟得制之之道，又何必一旦与争性命于奔涛骇浪，而惊天动地为哉？思之，思之，鬼神通之，蹈隙乘瑕，蜃气固不难吹散也。

陈老磨者，山东淄川县人，以岁歉，夫妇投余家为仆。贼至，守屋不去，贼焚屋，拽而出之，一猫死焉，老磨夫妇哭之恸，自以为不如也。时先君子奉檄守成，字河贼退归，视老磨被七创，其妇亦焚灼垂毙，乃义而畜之，终其身。呜呼，老磨在诸仆中蠢蠢耳，而临难乃能不负，如是使彼河帅苟或出，此虽失机，不犹可以自解乎？即不幸而如猫固，且荣及后世矣。而乃蒙面丧心，骑猪急窜，抑何其惫也。顾事有可知其必然者，当难之未起，乱政亟行，贪墨之声喧，传道路山阳诸生丁穆（蘧）者，有诗咏之云：
```
已筑铜山当孔道，更开金屋算官租。
嬖人对烛增惆怅，别笑薰心贼丈夫。
```
然则较之捻逆，仅不操戈矛耳，夫如此而望其死，难固必不得之数矣。

袁江繁富，甲于淮扬，盖东南粮运入都所取道，又河工岁修，例拨帑金数千百万，而海州鹾纲所在，故冠盖云集，而商贾争趋，百工技艺之精，声伎宴会之盛，莫不冠绝。等伦闻之故老云：当乾嘉隆平之时，达旦连宵，轮蹄之声未尝或歇，千门万户，蜡泪成堆，昇平胜概哉！既而黄河北徒，盐务改章，兵燹后漕粮归于海运，于是繁华锦绣掃地都休。今则几曲官河，两行疏柳一片凄凉，残照而已。盛极必衰，理无足怪。顾其流风馀韵，有足发人深悲者，贵游车马凋残此日，朱颜商妇琵琶，犹按当年《金缕》也。城为同冶初，盱眙吴勤惠公督漕河时所筑，条石皆取给于范公堤，虽小而颇极坚固。第恐黄流一旦复走故道，则堤身既毁，民不免鱼耳。

方逆贼赖文光之饥而东窜也，时袁江筑城，工犹未毕，文武员弁仓卒登陴，余亦从而寓目焉。有总统张公从龙者，勇略盖世，而参将某，相貌奇伟，望之如神荼郁垒，其义兄弟也，顾恇怯特甚，公与并马，率骑兵出城，行十步而五堕，公乃大笑趣，令返，而身直前搏战，食顷，斩数十人，贼遂败去。文光至平桥而就获，送扬州戮焉，是役也。城中兵不满五百人，幸贼已饥疲，又张公善战，不然者殆不问矣，而事平，某某亦得首功，吉祥XX事哉。

人生万事皆有定数。相传炮子有眼，只打该死人，信也。当余之随众乘城也，枪炮如飞蝗骤雨蔽空下，吴勤惠公冠为炮所裂，飞去中一戈什哈，猝然毙，而公竟无恙，讵非明验哉？余时年十三，出入刀山剑树间（刀山剑雨树习见，世偕地狱之说，拟易枪林弹雨何如，四字虽不典，然参左已，用之于文，幸矣暂准【看不清】），都不知惧。先嫡慈以为虑，先君子纵焉，谓：“是不死于越，而独死于此乎？”，及今思之，诚天幸也。而侍卫陈公国瑞之言曰：“临阵当木，强忘自身为血肉，则往往胜，一有所胆恋，则未有不败者”，是则又公坚凝之志，从阅历得来，不可以寻常论者也。

捻逆之悍较粤逆为尤甚，而文光则又介于发捻之间者也，故狡桀特异，尝其饥窜，所率三百骑耳，然精锐过千人。有女贼百馀，往来阵中，飞逐如惊电，皆乎持衔辔，足踏鞍，着地犹能左右射，绝艺哉。民获其一，而齐割焉，死骂不绝。据所言则皆曾打光棍者，打光棍者，方未乱时，市廛中往往有少年十馀辈，持铁尺铜棍之属，相与设帷场于空所，鸣钲鼓而歌，抬相扑入。其会者必徒手前，听众攒击至垂毙，终不呼痛楚，乃谓之好汉，而酬金帛给医药，三打然后，光棍之名噪，结兄弟焉。脱脆弱而死者为棺殓，即有微绉其眉者，辄笑谢遣去，以为不足预于齿。初亦不知其何自来也，至是乃始悟其勾煽党结，固已在三数年前，而非一朝夕之故焉。呜呼，履霜坚冰至，有守土之责者，凡遇此类可不思患而预防哉。

大臣系国安危，固于声威之足，恃亦位在则然也。当马端敏公之被刺也，余方游篆香楼，忽墙外人声鼎沸，传金陵为发逆馀党所破，制府已殉难市中，一时纷揽，因急买小舟归，至次日乃闻确耗然已。有播迁者矣相去千里，人心动摇，如此讵非其验哉？时南皮相国方巡抚江苏奉命往，理狱具，磔贼张文祥于市。承审官实南昌万公（青选），令清河者也。公与先君子交最厚，故余得备闻其事。曾文正公挽之云:`范希文先天下而忧，曾无片时逸豫；来君叔为何人所贼，足令百世悲哀。`，体国褒忠，立言正大，可想见公之雅量焉。

方张文祥之磔于市也，李兆受者哭之恸，呼曰：“义友”，欲为发丧，几激成大变，文正由是心恶心之。兆受故捻逆，降而以功授为提督者也。会复与陈公国瑞构难，战于江上，乃疏其恶逐去，后卒以不法诛死。呜呼，剽悍之徒，一旦因风尘邂逅功名，遂忘顾忌甚，或狡焉，思逞，终罹刑章，说者谓“鸟尽弓藏”，乌知其有以自取哉。故文正于平贼功成之后，亟退楚军，用淮卒俾，代嬗而渐以驯之，所保全者实多也。

篆香楼为佛院之胜，去袁江东十馀里，地名河下，即枚皋旧里也。中有玉兰大可荫数亩，花时四照，晶莹灿如银海。余尝三数过之，又花田在城西，弥望皆玫瑰香，闻十里亦大观也。时从兄雪泉自里门来相与读书，睱辄往与游赏，今不到垂三十年，而去兄之卒且一十有九岁矣。冉冉流光，忽焉如梦，生人之趣诚何堪也。兄名文涛，为先六叔父孝廉葵生君第四子，生而多病，时年十七，始就传资性敏，两年读群经毕，操笔为文，便能冠曹偶。后归再试再不，仇乃弃去，走投先八叔父少竹君于关中。其时关中回逆乱，未靖左文襄公督诸军进剿，少竹君以同知官营军需局，得兄佐之事办。方将为入资得官使自效，而从兄琴泉，名文治者，以候选从九品，隶文襄麾下，为前敌战死。少竹君一恸遽卒。于是兄乃寓书于余，谓：“吾虽困，然必以喪归庶已，亦埋骨故山焉”。悲乎痛哉，孰意其言之果遂哉。兄诗宗王孟，书法赵文敏，生平好游，遇佳山水，辄流连竟日，风神萧散，人目为晋宋间人。殁时年才二十八，同治乙亥三月十有七日也。悲哉，兄初不乐以庸庸终，而卒无所表见，讵非所谓命哉？
```
江上寒潮涨白沙，萧然帆棹客天涯。
但得跡与世情远，乘兴日日弄烟霞。
```
兄之诗也，虽一斑哉，其标置可概见焉。

方兄之在关中也，时时以回逆事相报。盖其时捻逆惟苗沛霖伏诛，其张乐行、任柱儿诸，大股悉窜入关陇与回逆合，故回逆尤炽杀戮之酷所不忍闻。谓捉人去，往往倒悬之树间，剌股而饮其血，以为非此胆不壮，刳人腹实草豆其中饲马，谓之肉槽，则明季流寇之故事也。呜呼，惨哉，顾初以兄亦得诸传闻耳，殊未之信，后游松江遇姚谷生者，谓尝游甘肃所目击有甚于此者。又方镐者文襄部下健儿也，余与识于金华，所语亦然，且谓贼每战，必以白布裹首，振臂一呼，则飚发雷动，当者辄靡。设非文襄治军整灭之，殆未易言也。因出《行营要诀》一卷相示，谓是文襄笔令军中诵习者，受而读之，大旨与曾文正公教战歌相似，而简当过之。爰录焉，其目曰：`辨真操，循士情。信口耳，谨漏泄。遵号令，定军礼。励火勇，戒居常。遵节制，思豢养。劝涵忍，申军纪。禁争殴，止喧哗。校武艺，练手力。练足力，练身力。校战队，操战队。明行禁，传号令。谨途遗，渡水阻，过山林，严哨法，拨巡视，治贸易。严营门，稽出入。查军器，备火警。止扰害，报机密。治喧动，重夜令。练战实，作怒气，齐士心。戒枪手，惩虚枪。饬器械，恋伤害。处水陷，失旗鼓。径山谷，整追兵。刑俘奷，慎妄杀。`，凡五十篇而阵法附焉。嘻噫悲哉！军也贼也，其始皆扰锄之子也，谁为厉阶使相仇杀，可哀也！

余年十四乃始学为诗，盖即兄雪泉所授也，自是无日不吟咏，先君子乃付以《陆宣公奏议》与桂林陈文恭公所辑《五种遗规》，曰：“小子识之学问，当求有用徒，批风抺月无益也。”，谨退而读之，趋步遂与时背，至于今日卒不振。虽见鄙于世哉，对先君子于九原，敢告无大戾焉。先君子既见背，境日益困，乃试为客游，游金沙，游之始也。

金沙在东海之滨，由高邮走扬州，取道于海陵，所谓裹下河也去袁江八百里。而近始发至淮城，岁甲戌也，时值九月。霜风正寒，落木萧萧，助人之哀思。登韩侯钓台，慨想当年英雄虎变，曾几何时遂烹功狗，不禁涕泗之交横也。入城泛勺湖，湖周城如碧玉环，败荷疎柳犹有存者。友人山阴余星如（朗）诗：`秋来好箇江南路，只欠西风软角菱`，即指此也。主于城北海宁查常卿先生家，先生名有纯，先君子之执友，初白老人裔也。浮沉累月，趋宝应，宝应有名酒曰：“佛曲”，俊品也。走高邮介乎高宝之间，有村镇焉，濒湖，曰：“界首”，界首有孝子，敬走谒焉。孝子姓朱氏，名长春，业薙发，品诣纯美，顾初未尝以孝闻也。会天大风雨，湖水泛溢，堤将决，而孝子母墓当冲要，日夜哭而庐焉。馀堤尽决，独墓竟无恙，环墓有田可二十亩亦完一，若天为之卫者。于是乡人哗然相惊，告以为苍苍者之诚可格也。合肥相国为闻于朝，旌如例，且请更业，孝子曰：“亲所命也”，竟不听。呜呼，可风也。

高邮为秦淮海先生故里。舟过城下，歌《山抺微云》，风流如在也。逶迤从清水潭来，夹岸垂扬兴，珠湖相映，渔舟两两，出没于烟波浩渺之间，使人神远，洵胜游哉！其夕泊露筋祠下，王渔洋诗云：
```
翠羽明珰尚俨然，湖云祠树碧于烟。
行人系缆月初坠，门外野风开白莲。
```
丰姿绰约，雅称清芬，绝唱也。至邵伯，过杨春华，饮即乘春华舟至扬州，扬州歌舞地，顾乱后元气未复。春华倚醉扣舷，歌《淮左名都》一阕，至“废池乔木”，犹言兵须发怒，张若裂金石。呜呼，江寿民之肉岂足食哉。入城首访琼花观，仅存遗址矣。过万佛楼，楼极宏丽，髠徒多不法，闻今已毁于火。次日登蜀冈，谒史忠正公像于梅花岭，晚宿泰来栈，逆旅也。宿二日而发，过仙女廟，至泰州，闻故人钱菊甫病，方亟乃从而访焉。

菊甫名启，新秀水人，性通脱，余与识于淮上，相乐也。是时方以盐经历，奉檄于此缉私枭，病果亟矣。是闻菊甫于扬州纳一姬，昵之特甚，未信也，至是问之，笑曰：“病至此，顾不以是哉？虽然殆，不余背也。”因示以痰盂，余见血缕缕，满中惊绝，君第顾而笑。越二日，竟卒之。夕姬亦自经死，异哉！果生死不相负也。姬姓胡氏，貌亦中，人归菊甫未尝满一岁，菊甫故多病，死不得责之姬也。今夫生相怜，死相捐宁少哉。而乃慷慨投缳君地下，恨燕子楼之犹烦白傅付笺也。呜呼，菊甫亦何修而得此哉。因留三日为经纪其丧而去焉，走如皋。

至如皋，访冒氏水绘园故址，不得。得《复社题名记》残帙于市横。目圆首窃怪，夫芸芸者之何多也，强预人家国事，而曾不闻立一功建一策，徒刺刺口舌，奚为哉？故尝谓东林自熊杨之狱起而君子尽，后来者虽谓之妖孽可也。掷而去之，走西亭。自西而前地多斥卤不足观，抵金沙，留半年而归。至泰州观松林庵晋松，松不高而盘旋夭矫，枝枝横着地如龙舒爪，几三亩许，郁深苍古亦一奇也。还袁江，至明年，将为先君子卜葬于故里，乃复渡扬子，扬子余凡三渡矣。浩浩天风豁人襟抱，昔人谓陈迦陵：`浪卷前朝去`一词为英雄语；龚芝麓：`流水青山送六朝`之句为才子语；余谓终不及姚少师：`江水有潮通铁瓮，野田无路到金壇。`一联之谈形胜如指诸掌也。渡江，游焦山。

焦山小而异，灵秀幽奇别具天地。登佛阁而望，时时从树杪见风帆飞渡，令人作天际真人之想，大可欢也。渡而返，走丹阳，泊舟城外，舟人指一桥，谓余此张公国梁即发逆战殁处也。夜半独起，推篷而观时，缺月微升，寒风剌骨，桥下水声呜咽，依稀精爽之实凭也。噫，发逆歼矣。公奇男子，自贼中自拔来归，生荣死哀。以视韦石辈之，败亡断斩如孤豚腐鼠，智愚贤不肖相去何多也。承平虽不及见，而丰功伟烈，声施赫然，人心之不忘，即神明犹在也。公其可以慰已哉。次日至常州，常州在三吴，为人文渊，薮顾乱离，时婴难特酷。往者两岸民居栉比鳞次，今乃弥望荒烟可慨也。无锡则山光水色俨若画图，名酒嘉鱼，依然乐土，盖十年生聚而渐复旧规矣。至苏州，暂泊孝侯台，下风利，过吴江入平望。自平望而东为浙江境，霜叶萧踈，晴波浩渺，天地之气若为改观，亦异也。

嘉兴古檇李，与湖州相犄角，为浙西门户。故发逆设重兵，令伪来王居守，筑雉堞特高峻，官军攻久不能下，程忠烈公死焉。风俗纯厚，居人有蚕桑之利，虽经乱凋敝，而视他处为完。时有亲串客郡中，与共泛鸳鸯湖，登烟雨楼而望，风日晴美，襟怀洒然。入暮后，乘月回舟，举尊相属，诵陈迦陵《水宿枫根罅》一词，犹想见国初诸老，流连文宴之欢也。明日趋石门。又明日，抵杭州，入武林门，托足僧寺。又明日，渡钱塘江，至西兴，泝西小江，而南泛舟入西郭，盖乱后归来第二次也。先是庚午岁，以先君子灵柩归，暂殡于郡南门外之下北山。至是为卜葬地，东郭门外尧门山之阳，曰‘后汀’。去后汀咫尺地有旅亭，曰‘广福亭’，为屋三楹供佛香火，于是假以居工匠，而身亦寓焉。实同治乙亥冬，十有一月也。

去后汀西四五里，而近有神祠焉，曰‘泗水亭’。去亭而西又四五里为郡城。余日必一入城，以先嫡慈已先期归在城内也。疲辄就亭憇，亭临河，走东关度曹娥江孔道也。亭侧有大樟树，居人设茶棚其下供客饮，每斜阳欲下，与田夫野老杂坐，谈笑至欢也。问亦相将一观剧，剧不足观，观所以剧可观也，合千百年成败兴亡于俄顷，而恭求其所以致之之理而默识焉。全谢山先生谓，如读经史，不其信哉。

鱼钓之事，初余未之，前知也。去广福亭十步而远，有池焉，清泚如镜，试投竿而习焉，顾终日不得鱼。有农妇归过而笑，曰：“嘻哉，子之鱼也。”，余曰：“何谓也？”，曰：“子未知夫鱼也，夫鱼必一而意沉，而机使心与手习焉而微乎，微焉斯可也。”，从之，果得鱼，意乃大适，朝夕从而事焉。至于忘食寢而叹曰：“鱼岂有尽哉，贪而不知止，殆非计也。”，于乃罢钓焉。

新谷登场，田家之至乐也。顾有不忍言者：余既寓于乡，自监视墓所工作外日无所事，乃试历诸村而览焉。田人之田者，例纳税于田主，主人幸，长者奉所应入，犹有所馀，仅而不死者上也。脱或不然，饥寒立至，于是救死不给，诈伪生焉。或搀和泥沙、或克短升斗、或洒水以取涨、或付蒸以示多甚。且男子持蛮而不完，妇女环泣而请减。主人恶其如此也，则或鸣之官，或加之虐，弱既不免，强亦折焉。田已之田者，则邻里妒焉，史胥虐焉，十目视而幸其败焉。此丰年也，一旦凶荒，流离失所，吁可悲哉。夫民者邦之本也，食者民之天也，农者食之原也。今重困而莫或告逐，末者或更从而眩富焉。夫人情，孰不恋父母，爱妻子哉。终岁勤而俯仰不足，则其心之歆羡而浮动可知也。吾于此盖念之而郁郁累月焉。坐食税者不之恤，宜也；为天下者，其尚慎筹之哉。

富家大户田连阡陌，坐食税者也，增之一分不为多，减之一分不为少也，乃独于胼手胝足者而斤斤焉，求取足亦可耻也。一则曰佃户刁顽也，再则曰佃户刁顽也，彼刁顽于尔者，曾几何哉？尝见一人焉，拥大舟入乡，乡之人奉迎惟谨，曰：“收租老相公，今年来何暮也！”。田其田者老人也，伛而前，目不屑也，奉鸡酒而进颔之不食也，既而算其租不足，目老人，老人跽而请，不顾，挥其仆而括诸屋得谷，老人哭，不顾也，乃曰：“尔奷猾哉！”，捉一猪而去，曰以示罚也。呜呼，痛哉。老人哭未已也，收租者大较也，而谓尚忍言哉。

乱离之后，人民播迁，余自江南来，接畛连畦。弥望荒土，其有官为招垦者，客民与土著杂处，往往而争讼累，经年甚，或械斗。于是人以为苦，轻去其乡，辗转困穷，无所告语。父兄调谢，子弟益微，游食无方，去为奷利，闾阎患苦，变诈日生。曾文正谓乱后人心世道更不如前，推原其故，讵不以穷哉。自古及今，固未有舍本逐末而可望久安长冶者。人情恶劳而喜逸，至于逸不终逸，而互相吞噬，譬以纸而裹火。宜老成者之用为隐忧也，然则奈何？曰亦啬，而已矣。

去后汀二十里许，有村镇焉，曰‘樊江’，樊江有老岳廟，老岳廟香火甲一郡。时墓所工将毕，有劝卜葬日于神者，从而观焉。至则乡人之祷者如织，廟凡三楹四壁为香烟所薰，黑如漆。有老妪百辈席地喃喃，坐听之，佛号也，因笑而返。趋城中就日者而决焉。夫佛自佛，神自神，彼喃喃者，抑何其梦梦也。虽然不梦梦其肯喃喃呼哉。人情之愚，人情之厚也。神与佛孰不知其为泥塑者哉，惟其福我也。人云亦云，姑妄而相与求，诸冥漠焉，是亦大可哀者也。假令衣食足而无所苦，宁有是哉？乃或者从而恶之，殆亦未之思也。使聚师巫而作奷犯科焉，则圣王之所宜必诛者也。葬日即卜乃趋下北山迎先君子之柩也。

下北山去南门外十许里，以午而往，至已入暮矣。小舟曲曲穿支河，两岸皆山木落草枯，霜月澄霁。念先君子殁经五载矣，孤儿流转天涯，是就困瘁为学，苦难淂食投，时非志所甘，不禁泣下也。既而守殡者张翁来迎，至其家小憇，翁年五十馀，有妇有子，一家恂恂相安耕织。所居屋倚山临水，竹树四围，廊下蜂衙密排数以十计，春深酿蜜，取供提壶至乐也。既迎柩至后汀，亲族毕会，蒇事酬坟。邻坟者守墓人也，姓赵名阿六，其村居曰‘塘下’，赵去墓所隔一水，农家也。

先君子葬事既毕，乃返城中谢亲族，有相招游宋陵者。往余避难调马场时，去陵所十数里耳，然未得游，尝用为恨至是，欣然诺焉。取富盛村而入，初至微雨，假田家小坐。首访唐义士祠，已残毁。六陵惟高宗陵有屋三椽，摧败至不蔽风雨，一石桌就石凿炉供香火，寂无一人馀，则荒烟蔓草。理宗陵，仅断碑横卧而已。嗟呼，沧桑变迁，苍凉满目。求所谓冬青树者，杳不知其何所，可悲也。日暮阴云益合，四山沉沉，急雨趁人，如闻鬼哭，乃登舟而归焉。次日游兰亭，兰亭新修葺，极巨丽。鹅池墨池开筑方正，亭外曲水甃石为之，置觞其中，乍流辄止，因笑而去之。徜徉于茂林修竹之间，揽其清旷亦可怀也。病匝月，乍起，游南镇。

南镇者禹陵也，例以三月游，以香炉峰有香市也。余畏其喧，以先期往。群山环拱，规制崇宏，夹道丰碑卓立林表，因有诗云：
```
万古神灵宅，规模仰肃雍。
朝廷躬典祀，江汉自朝宗。
树色参天秀，山花夹殿浓。
藏书如好在，佳气日葱茏。
```
语其气象与他处信不同也。望炉峰尚在云际，欲攀陟必取道于瘦牛背，瘦牛背者山脊直下一线，峻且滑，故人以为名也。病后，惮不敢往顾。闻之山中人云，当香市，虽少妇犹彳亍而上，蒙佛佑无或伤者，然终不愿登也。去而游狮山，狮山亦曰‘犼山’，棹小舟入山腹，曲折而行，怪石下垂，澄潭例影，日光斜露，金碧交辉，奇景也。历一时许，豁尔开朗，四围峭壁直下，五色斑然，潭水在中，青深黛浅，万籁俱寂，渊然漠然，真非尘境哉。立死于此，所甘也。山上有石匮先生书院，今废矣。游僧筑小庵其间，因就之饭，取樵风泾而归。乐故里之游，此为第一也。

余既游狮山归，有为言七星岩之胜者，诚试住游焉。大致与狮山等，而洞较深，石皆作黝色，寒冻殊甚。面潭就岩构屋，供观世音像窅如也。晚就之宿，青灯古佛相对，澹然得诗有`清梦入疏磬，禅心依妙香`之句。今别垂二十载，犹念之不忘也。既归，欲游梅山，不果，走庄榭，赴亲串之招也。

庄榭亦曰‘塜斜’，相传宋宫人多葬于此。今犁为田矣，在万山中。主人相待颇殷勤，顾极荒寂，又山有虎，白昼人多持铳行。乃日日登楼，视其先世所藏书画，虫食过半矣。独恽南田设色画屏尚完好，笔致生动，真迹无疑。主人亦宝，受护若头目，以为虽黄金不过也。顾余尝闻之阳湖杨佩瑗先生（葆彝）云，当南田暮年，画一扇不过值七十文钱，衣食往往不给，岂物之显晦有时，而造之者终难食报邪？唐解元诗云：`湖上水田人不要，谁来买我画中山`，百世而下诵之怆然然，则举世悠悠哀湘吊贾。假使其人而在，亦草芥视之耳。`千秋万岁名，寂寞身后事`少陵致慨。夫岂无所试哉？虽然深山穷谷犹有赏音。以视身没而名不彰，彰而唾罢从之者，终有间焉。是则士也，其亦可以知所处也哉。

山中蛇有曰王蟒、曰灰拍、曰犂头魄、曰竹叶青者。其最毒者也王蟒，极痴，肥而短，色金黄，目灼灼，如流电。灰拍大仅如蜴蜥，鸣声阁阁，色微苍，所过处草木俱萎。犂头魄类枯枝败叶，在丛莽中猝不易辨，触之立死。竹叶青长不盈尺，细如箸，全体深绿，间亦斑然杂黝色，首有朱点，吐舌如桃花，极艳，不轻噬人，噬人即不治。其他种类虽多，然不甚毒，毒亦有法以制之。所最奇者，主人有族叔，樵父也，一日登山，触一蛇螫手，力斫毙之，并断其臂，取蛇杂捣，而更续之裹以布，敷药与水，一夕愈，竟莫测其故。岂山之人习于山，即异类能知其性邪？今夫机，与机相触而变诈以出使乡人，当之固十八九死，而市人之于市则迎而解之，莫不如脱屣，其亦习使然哉。噫，何其异也。

伥鬼，余尝于避兵猪下颏时闻之。至是寓于山楼，捡书夜读，往往抵宵分不眠。一夕，疏雨洒窗，忽异声发于屋，后尖峭哀历，烛花为之骤昏，毛骨悚然，掩卷急起。主人悄然至，摇手禁勿令喧，取鸟铳燃药就窗隙击之，砰然一震，木叶乱飞，更听其声已越过数重山岭矣。是时，虎警殊急，入夜，邻社钲鼓声相闻，或纵火焚林。倚楼观之，如惊蛇闪电，纵横排荡。食顷，漫天白云，间之倏隐倏现，神奇夭娇，莫可端倪，亦奇景也。居数日辞归，复走袁浦，益疑盖之诱。时余全家尚居江北也。

余之重走袁江也，仍取道于西小江，江岸皆清奇雄伟。波平，倒影竞秀争妍，应接不遑，所谓山阴道上也。泊钱清，汉太守刘宠选钱处也。明日，过萧山，萧山有湘湖，闻风景颇胜，惜匆匆过，未暇观也。抵西兴，驿寓王祥和，过塘行，次晨渡钱江。钱江大不减扬子，而壮阔逊之。远望富阳诸山，出没于朝暾晓雾之间，靓妆如画，致可观也。抵杭州入望江门，买舟于荐桥，遂发。薄暮过半山，时值暮春，桃花正开半山，桃花昔人谓为‘红雪’，惜已入夜不及观赏，至于今以为以憾焉。抵石门，泊舟湾河边，新柳一株，临风婀娜。时小雨，初霁，薄寒。中人因属舟子沽酒击鲜，相与共饮，陶然就醉。比诘晨睡起，尚不知舟过嘉兴也。取风泾，走平望，两日过吴门，抵无锡。酌‘第二泉’，趋常州，过犇牛，犇牛酒殊劣，不称其平日名，亦可憾也。访故人颜赤厓（岸），不值。走镇江，登金山妙高台，台有联云：`顾将佛手双垂下，摩得人心一样平`。盖代古先生说法也，昔者佛印禅师，以大千世界为一绳床，坡公遂以玉带留镇山门，夫以龙孥虎掷如此江山，而二老登临付之雪淡，其胸次为何如也！然则粉饰开元与天宝者，其尚足言哉。远望瓜洲其小如掌，六濠七濠桅檣林立，蓬与棘耳。焦山蒜山烟鬟两点水光，云影相映，晶莹而城堞参差，红旗猎猎，山环阛阓，帆度青冥，亦真足壮旅人襟抱哉。吾于此有观止之欢焉。至扬州，访谢太傅围棋赌墅处，不得。客有招为北里游者，试往焉。病叶狂花，醉心不免顾念才非杜牧，安所事于薄幸名哉。明日登舟走邵伯，访杨春华，春华方载客赴金陵，其二子雉兔止焉，为留一宿。趋高邮，至马蓬湾遭风，舟几覆。两日抵淮城，为淮关所苦，诵舒铁云先生《过芦沟桥》诗，不觉失笑也。到袁江，读书奉母，境虽困不顾。谚云：`不到黄河心不死`，盖时犹未断炊也，因循坐误哉。然亦未尝悔也。

出袁江东门，有桥焉，曰朱公桥。度桥而东有寺焉，曰慈云寺。环寺皆水环，水皆扬柳，虽去市不远，而风景殊胜。日与兰幼芝（言）者徜徉其间，以消白日。幼芝山西浑源州人，素亭河督孙也。遭乱贫窭特甚，又清介。一切不屑人目之，如异鸡怪鸟。两人或时狂笑，走荒郊以为乐，谈诗至达旦不倦也。一日于寺左，闻孺子歌曰：“杨柳花开三月三，春风吹得衣裳单。”，幼芝惊起，曰：“天籁也！”，余戏续之云：“妾在楼头独惆怅，郎行天涯何时还。”，于是幼芝盖穆然神往，以为齐梁人语不过也。既而幼芝去，客芜湖，踪迹遂远。余游松江犹得其一书，今更不知所在。又时同游有余墨生（志襄）者，山东淄川人，贫困，佣书餋母，亦好吟咏，酒酣以往，奇气勃勃。一日大书其门，曰：`生寄伯通庑，死傍要离坟`，遂去游池洲，不返。余泛西湖，词：
```
年来焦悴双鬓，凄凉思俊侣，都无芳讯。
茸帽丝鞭，征轮驿骑，几处断萍飘梗。
```
盖为两人发也。殆并摧挫老矣，可嘅也。

海州云台山，去袁江不过二百里而近，余每欲往游而不果，亦恨事也。闻之其山，葱茏而伟丽，重重环抱，厚不可穷。山顶常有云封，当晴旭初上，则丹碧灿然，鲜润欲滴。所产仙藤寿木累千百年，或隐飞泉，或藏深洞。灵踪出没，莫究根因。山僧羽流潜修其中，多著奇异，信神圣之所，往来仙真之窟宅也。先君子在日，曾有人馈山中白云两瓮，层层以绵纸封之，置之邃室之中，用针微刺一孔，则晴丝一缕，袅袅而升已，而紏缦郁纷，如烟绡雾谷，停结不摇。默对静参，软香薄醉，致足娱也。又得何首乌一具，盤结如瓜，用竹刀剖，视肌理嫩红，织纹微绉。先君子服之，神明益然。此在山中殊不足异，人或取以为粮，斯其所以寿多百岁者欤？抑自大河以北，地土渐厚。由袁江，而桃源，而宿迁，至于丰、沛、萧、砀，则汉高，项羽之所兴也。其人多雄桀好义，顾往往以睚眦杀人，故四邑号称难治。闻今亦遍栽罂粟，吸食者多，有地而无地之用，有人而无人之用，渐趋疲弱矣。大抵人情风俗自河而南一变，自江而南又一变，极而至于苏松为三江五湖之所汇，则益柔脆，而智巧以生。吴梅村先生所谓：“江山秀弱，机云出”，信可征也。自苏松至浙江西，地又渐高渐厚，至杭州而灵秀聚焉。盖龙自九江来，结为黄山，再伏再起为天目，此其钟毓XX【看不清】异哉。又两年，境益落寞，乃以戊寅七月十月三日走杭州，道途风景三过略同，团团磨驴，亦殊堪自笑也。

叔季之世，君不君，臣不臣，父不父，子不子，夫妇兄弟朋友无伦矣。伦理既灭，人类斯绝。十二万年天地一合，即指是而言乎？推究其源，盖皆本于贪之一字。故国家之败，由官邪也。上愈贪则下愈困，困则机械变诈起，而日趋于浇薄，则上之令愈急，上之令愈急，则下之情愈扰，于是乎不可收拾矣。虽亦间有在上而不贪者，然下则不敢不奉，奉之卑辞，奉之以媚色，久乃安焉。下以疑，而贼心生；上亦习，而暮气至，理固尔也。当明未，南都之破也，钱谦益首迎，降言于豫王，使人传檄东南，事几于定矣。乃一旦有嘉兴之变，吴镇之兵以起吴镇之兵，所谓义兵也。国破君亡，奋身图报，夫孰得而议之。然读夏完淳军中公宴诗：`我已破家酬大镇，相逢斜拂剑霜看`之语，则殊不可解。其贪如狼，很如羊，置酒高会，如宋义之师乎？竟是何时而使忠义孤儿椎心泣血也？习俗所锢，亦气数使然。呜呼，细林野哭畴，悲卧子之孤忠，湘水同沈，孰吊考功之毅魄。贪夫败类，破碎盛明；威凤祥麟，扶持末劫。余盖徘徊其地，而恸哭失声焉。

在松江凡七阅月，到苏州。苏州繁盛渐复旧观，缙绅贤豪水流而山积，小夫色变焉。走山塘，首访五人墓，墓在花肆中，丰碑屹然，入而肃谒，中为颜佩韦，左沈扬，右扬念如，又左马傑，又右周文元殿焉。墓顶松石括数株，夭矫盤郁其下，苍苔绣石，青藤袅烟，而初无幽阴之气，亦奇也。悲乎哀哉，彼魏阉力足以惑天子而役夫大臣，而独于斯人也，虽殺之，而不能夺其志，谓非天所藉以击纲常，而能如是乎哉？噫，可敬也。登虎丘，虎丘自经兵火，屋宇皆毁，循级而上，至‘千人坐’，而坐生公讲台，昔为李阳冰篆，而今非故矣。独剑池岩上刻‘风壑云泉’四大字，笔法遒劲，因起而摩津久之。傍有唐六如题名其左，方石恨模糊，似亦有字，而翠蔓蒙络，不可得观，俯视池中形影，俱碧。掬而试饮，凉沁心脾，穆然为之神远焉。背岩东步‘五十三参’，复西度双井，遂凌绝顶，尝读孙文定公《南游记》云：“登虎丘而四望，竹树拥村，菱荷覆水，浓阴沈绿，天地皆青”，今殊不尔，何也？盖沧桑变迁，而亦民之偷惰欤。是可慨已。

虎丘不一登，盖余客苏州数年，暇辄游终日。旧作诗所谓：
```
半榻浮尘梁子庑，一枝春梦伍员箫。
虎山桥畔东风路，也复年华步步娇。
```
也。城中无可观者，独‘狮子林’差胜。尝宿其中，于月下见叠石玲珑，随地而走，谛视之，立者卧者，翔舞而相扑者，纵横历乱，宛尔皆狮也，不赋形而赋影。相传为倪高笔士笔，应不诬也。沧浪亭在城南，秋水一泓，令人意远。中有五百名贤祠，祠中联云：`五百年名世同堂，俎豆馨香，因果不从罗汉证；廿四史先贤合传，文章经济，风流端自让王开。`，读数过，肃然兴仰止之思焉。

慕家花园，慕天颜之故第。废池乔水，幽郁苍凉。园北隅有小丘，累然居人，谓是发逆为忠王李秀成爱姬之墓。城破缢死，民为葬之，岂其然哉？呜呼，忠逆假仁义，市惠于民，民亦未尝不知其诈而愚我，顾到于今，有念之者，岂人心果好乱哉？盖其始何桂清之兵溃，而东下奷淫劫掠，实甚于贼，民至于室家流离，父子莫保，而一旦贼至，反能活我，遂不能无动于中，而转为贼感也。然则俨然临于民上者，其尚无志出贼下哉？

胥门城上有残碑焉，剥蚀几不可辨，中有云：`霸业既熄，繁华都销。鹿游姑苏之台，花落锦帆之水。`，词意哀艳不知谁氏之笔。又一碑端刻‘信牌’二字。则道光中吴县民管氏有山田百亩，生四子不一其贤愚，惧身后之或争，故为书预为分，析请于官，镌之以为据者。益云：钱粮债负，悉顾身自归完，以无贻后人。之戚恩爱笃，挚凄人心肝。今经几时乃成弃置，且不知其有无子孙矣。呜呼，世事茫茫，人生梦梦，可胜叹哉。因为赋《壶中天云城闉》：
```
独上，把残碑藓剔，一行行读；
千古可怜兴废恨，一一写来堪哭。
想得人间，经营家国一样痴情笃；
而今同，胜苔花一片哀绿。
我是天末狂人，漂流湖海，万里此身独；
阅遍桑田沧海变，酸透一双青目。
醉舞狂歌，风颠雨苦，百岁愁相续；
黄梁醒也，青衫泪下如沐。
```
盖每一念之，辄欷歔累日焉。

具区山水，擅东南之奇。处于城中郁郁殊不自得，乃日狂走四出。首取洞庭西山而览焉，山去城水道仅九十里，一夜可达。初入销夏湾，环曲清幽，目不暇接。既登山，寓于秦氏小楼一角。倚山临湖，帆度远天，云横高树，灵奇浩渺，图画不如也。居数日，登飞云峰而望，时值秋暮，橘柚正敷，云锦迷离，别开世界。闻之人云，当批杷绽黄初黄，景色尤妙。余谓不然。苍秀郁深，固当以木落霜清时为第一也。山中多园亭，皆往昔大老宦成归隐所营，惜兵后荒废大半。然于小雨初收，残阳乍下，亦自助成清丽正，复佳也。去而游木渎，木渎去城最近。取道于横塘，近水沦涟，远山妍媚，名园相倚，竹树蔚然。清晓寻诗，凉宵熨梦，致足娱也。又邓尉探梅，千秋歆事也。顾当花时，士女杂沓，酒炙纷陈，薰郁喧嚣，不堪更闻。余初至光福，齐于僧寮，芒屦行游，秋光正好，缘溪深入，仿佛暗香疏影相导而前。于竹坞铜坑之间寻破廟而宿。是时，霜月澄霁，四山寂然，顾影徘徊，疑非尘境。信山灵之贶我厚也。登灵岩，望太湖周围八百里，烟波万顷，浩浩茫茫，七十二峰浮青滴翠，天下之大观哉。去而游范坟，范坟者范文正公葬之葬所也。石皆崛起如枪如旗。环山四周，凌云倚日，所谓万笏朝天也。范氏子孙至今鼎盛，然则堪舆之说果足凭欤？不知有公之德，虽不葬此，后世亦昌；无公之德即葬此，无益朱子。天理地理之说可信也，于堪舆何有哉？其气象崇宏，规模雄丽，则以余所见，自禹陵外固无有过于此者。惟公笃厚斯，所以足载也。大抵吴中有山皆媚，无水不文，故钟于人，人率皆妍秀若。夫香山之清削，玄墓之风华，灵岩之高寒，西山之苍郁，则皆独辟之奇也，止观止矣哉。

吴中风味，诚有足以醉心者。画舫笙歌，流连光景，无论矣。即山歌、村曲、棹讴莫不具水软山温之致。余尝棹小舟于荷塘李市，之闻舟人歌曰："`八十岁个婆教（读作告）小娘，摸奶（乳也）覅响（犹言莫声张也），木樨花能有几时香。`"，风水相遭，声情绵邈，使人油然发《离骚》。忠爱之思，何其歆也。他如：`七月裹个（读作格）凤仙紫，滴滴介红，哥哥妹妹阿，相会在房中。`之类。皆诗人毕力尽气，所不能仿佛其万一者。然则俗之浮靡可知已。

余既久处吴下，寂寥欢有。俞似梦（龙）者，乌程诸生，与余识于松江，有金石之好。时亦来客，两人则时时径醉酒肆中，歌哭相向。余赠诗所谓：
```
一握欢悰万事休，海天无恙两闲鸥。
清霜渐老疏林秀，同上城西旧酒楼。
```
也。又吴县吕秀良（金寿）者，梓人也。余亦赠之诗云：
```
交期平淡耐人思，长好共春酒一卮。
真赏疏狂张大野，人间惟有吕工师。
```
呜呼，贫贱相怜，精诚冥契殊不自意。生平资得此一人也【~~遂不自知其倾倒如斯也~~】。今似梦别去，秀良亡且十年矣。秀良未尝读书，顾能惜字。尝从灰炉中得高忠宪公（攀龙）手钞诗卷，及任渭（长熊）所绘刻《剑侠图传》，藏之十馀年。以余好聚书，遂出相赠。后余于武林逆旅中，各题词其后云：
```
            一
党祸东林捕车北寺，沧桑早已更换小字。
丛残老怀枨触犹胜，哀时诗卷累瓦齐头。
客曾几度摩挲青眼（上有‘累瓦齐珍藏’印记，不知谁氏，未暇考也）...【空余两行】
```
```
            二
是何人，淋漓写出，风尘磊落奇士。
模糊大抵无名姓，道是唐家逸史。
可怜子。
算一例，无缘横玉拖金紫。
不平心事。
看一一无言，握拳透爪，怒目没犹视。
忍追思。
当日相逢吴市。
一编握手相示。
生生死死，长相保侠烈道须如此。
曾共誓。
向沽酒楼头，醉舞颠狂死。
而今弹指。
只胜得孤生，独携残帙，痛哭向尘世。（右《剑侠图》调寄《摸鱼子》）
```
又古镜一具，背椠蛟螭，形《醉钟馗图》一幅，亦秀良所贻者，词云：
```
          一
分明江海澄清，赫然照见蛟螭睡。
几经磨洗几番理，没却教沈晦。
老去英雄，飘零倦客，一般憔悴，向酒酣耳熟。
鸣鸣歌罢，眼中事凭谁慰。
穷途多少隐恨，更浮生多少尘累。
茫茫渺渺，昏昏惨惨，似明远昧。
记得年时生死见，付此心如醉。
只消得而今残灯逆旅，几行清泪（右‘古镜’调）。
```
```
         二
令节逢端午。
正重重，紫荆花好，石榴红吐。
一笑登堂称拜贺，迭把埙篪歌赋。
更欢进，蒲觞无数。
手把此图悬素壁，指颠狂、笑博高堂顾看醉态轩轩舞。
此情在，眼今非故。
便如何，霎时化作雨凄风楚。
念我天涯，长濩落艰苦。
可怜谁诉，更休问壮怀迟暮。
一样人间岁月，算今生懒向人间度。
归去也，哭荒墓（右《钟馗图》，调寄《贺新凉》）。
```
噫，秀良死去，余其何以堪也。`无双国士萧丞相，知已韩侯第二人`。矧余未值生而忽忽，何为也哉？

```
风雨扁舟旅梦遥，残灯初炉黯魂销。
孤生谁与伤离别，肯向长亭折柳条。
```
是余乙酉三月【1885年4月15日至5月13日】，赴京口所作。盖怨秀良未之未相送登舟也。呜呼，生相别刻责，死忍弃捐？及今追思，痛其能已哉。秀良之死，盖以丙戌三月晦日【1886年5月3日】。余既为营葬于胥门外，朱家庄之原。境遂益困，比除夕，债家填塞，几不获生，清酒一尊，凄然顾影，填词有：
```
故人何处，尽生平血泪飘零。
拚从此，年年岁岁，浪絮浮萍。
```
之语。遂于丁亥正月【1887年1月24日至2月22日】复跳而之武林焉。

余之走武林也，囊有一千钱。念似梦归湖州，傥能助我，因迂道访之。至则似梦方以元旦被窃，意郁郁，乃相与大笑。似梦曰：“有取醉耳”。遂日饮于金婆桥下之李家哥肆中。哥山阴人，以余为乡人也，殷勤特甚。余因有诗云：
```
年来豪兴尽消磨，却向天涯一醉歌。
最是有情忘不得，金婆桥下李家哥。
```
似梦为之击节。顾不可以久留也。乃取道于亲市、练市、双林、南浔之间。浪荡烟波，狎鸥盟而味鲈脍，美哉客游也。既到武林，恨湖山之观夙昔未畅，乃质衣，日走湖上。会番禺许方伯，念其困瘁，为寓书于仙居令，使试往游。遂飘忽渡江，远绍兴治装，且省先人之墓。留旬日，走东关蜡屐焉。